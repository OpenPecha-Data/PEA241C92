tṛtīyo binduḥ

sthityāhārabhavāḥ

1 | catasro vijñānasthitayaḥ | katamāścatasraḥ | rūpa (vijñānasthitiḥ)vedanā (vijñānasthitiḥ)saṃjñā
(vijñānasthitiḥ)saṃskāra(vijñānasthitiśca)| kāmadhātau rūpadhātau ca bhūyo rūpālambanā
vijñānasthitiḥ | ākāśānantyāyatane vijñānānantyāyatane ca bhūyo vedanālambanā vijñānasthitiḥ
| ākiṃcanyāyatane bhūyaḥ saṃjñālambanā vijñānasthitiḥ | naiva saṃjñānāsaṃjñāyatane
bhūyaḥ saṃskārālambanā vijñānasthitiḥ ||

2 | sattvasthitivṛddhihetava āhārāścaturvidhāḥ | āhārāścatvāraḥ katame | kavalīkāra āhāraḥ prathamaḥ
| sparśāhāro dvitīyaḥ | manaḥsaṃcetanikāhārastṛtīyaḥ | vijñānāhāraścaturthaḥ ||

3 | kavalīkārāhārasya triṣu gaṃdharasasparśāyataneṣu saṃgrahaḥ | kasmādrūpāyatane na saṃgrahaḥ
| yasmāccakṣurdarśanāhāreṇa sattvanikāyasya mahābhūtānāṃ nopacayastasmāt ||

4 | kavalīkārāhāro dvividhaḥ | kharo mṛduśca | katamaḥ kharaḥ | sarvo hi bhaktāpūpādiḥ | katamo
mṛduḥ | peyaṃ surabhikāyānuvilepanādi ||

5 | katamaḥ sparśāhāraḥ | cakṣuḥ sparśāhāraḥ śrotra ghrāṇa jihvā kāyasparśāhāraḥ | sāsravamanaḥsparśāhāraśca
| (ta ime)santānānucchedena pare'pi loke pravartante ||

6 | pakṣiṇāṃ haṃsādīnāṃ bhūyaḥ sparśāhāraḥ | jalakīṭāṇḍajamatsyādīnāṃ bhūyo manaḥsaṃcetanikāhāraḥ
| naivasaṃjñānāsaṃjñāyatanāntarābhavasattvānāṃ bhūyo vijñānāhāraḥ ||

7 | kāmadhātau bhūyaḥ kavalokārāhāraḥ | (anye)traya āhārā bhūyasā rūpārūpadhātvoḥ ||

8 | ādyaḥ kavalīkārāhāraḥ kharaḥ | sparśāhāro mṛduḥ | manaḥsaṃcetanikāhāro mṛdutaraḥ | vijñānāhāro
mṛdutamaḥ ||

9 | caturvidhāḥ sattvāḥ | aṃḍajā jarāyujāḥ saṃsvedajā aupapādukāḥ | narakā devā antarābhavāśceti
sarva aupapādukāḥ | pretānāmasurāṇāṃ ca dvividhaṃ janma jarāyujamaupapādukaṃ ca | anyeṣāṃ
sattvānāṃ caturvidha janma || aupapādukāḥ sattvā yugapallabhante ṣaḍindriyāṇi | anyāsu
tisṛṣūpapattiṣu kāyendriyajīvendriyayoḥ prathamaṃ lābhaḥ | anyeṣāmindriyāṇāṃ krameṇa lābhaḥ
||

10 | catvāro bhavāḥ | upapattibhavaḥ | mṛtyubhavaḥ | mūlabhavaḥ | antarābhavaḥ ||

11 | mṛtyupapattyorantare (vartamānāḥ)sūkṣmāḥ paṃcaskandhā antarābhavo nāma | antarābhava upapattibhavaśca
tulyamudrāvarṇau tathāhi pitā putraśca ||

12 | arūpadhātuṃ vihāyānyadhātusattvā labhante'ntarābhavaṃ || arūpadhātusattvāścyavantaḥ kāmadhātāvutpatsyamānā
labhante'ntarābhavaṃ || tathā hyanāgāmibhave'ntarābhavaḥ | anyāsūpapattiṣvapyevamantarābhavopapattibhavau
||

[ityabhidharmāmṛtaśāstre sthityāhārabhavanirdeśo nāma tṛtīyo binduḥ ||]

