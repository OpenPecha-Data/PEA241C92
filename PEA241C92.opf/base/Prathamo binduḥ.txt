bhadantaghoṣakapraṇītam

abhidharmāmṛtaśāstram

prathamo binduḥ

dānaṃ śīlaṃ ca

1 | katamad dānaṃ | svasvāmikānāṃ dhanavastūnāṃ vitaraṇaṃ dānaṃ | tat trividhaheto rbhavati
| ātmahetoḥ parahetoḥ parātmahetośca | caityamaṃdirāṇāṃ buddhapratyekabuddhārhatāṃ copasthānamātmahetoḥ
| sattvebhyo dānaṃ parahetoḥ | janebhyo dānaṃ parātmahetoḥ ||

2 | cittakṣetravastukuśalaiḥ kuśalaphalaprāptiḥ | katamaccittakuśalaṃ | pariśuddhā śraddhā pūjā
ca || katamat kṣetrakuśalaṃ | mahāpuṇyāḥ duḥkhitāḥ mahāpuṇyāśca duḥkhitāśca | ke mahāpuṇyāḥ
| buddhā bodhisattvāḥ pratyekabuddhā arhanto'nāgāminaḥ sakṛdāgāminaḥ srota āpannāśca
| ke duḥkhitāḥ | tiryaṃco vṛddhā rogiṇo badhirā andhā mūkāstathāvidhā anye ca duḥkhitāḥ |
ke mahāpuṇyāśca duḥkhitāśca | buddhā bodhisattvāḥ pratyekabuddhā arhanto'nāgāminaḥ sakṛdāgāminaḥ
srota āpannāśca (yadā)vṛddhā rogiṇo badhirā andhā mūkā duḥkhitāḥ | mahāpuṇyakṣetre
gauravacittena mahāphalaprāptiḥ | duḥkhitakṣetre karuṇācittena mahāphalaprāptiḥ | mahāpuṇye
duḥkhite ca kṣetre gauravakaruṇācittena mahāphalaprāptiḥ | iti kuśalaṃ puṇyakṣetraṃ | katamad
vastukuśalaṃ | aprāṇātipātenādattādānena balāpahāraviratyā'bandhanenātāḍanenāvaṃcanenāsaṃbhinnapralāpena
(arjitatayā)pariśuddhaṃ yathākālaṃ (yatkiṃcid)alpaṃ bahu dīyamānaṃ vastukuśalaṃ
||

3| śraddhā katamā | āmuṣmike phale yathā nirvāṇe jñānamacalaikacittamucyate pariśuddhā śraddhā
|| katamā pūjā | mātsaryeṇābhidhyayā ca viviktātmano janamānanamucyate pariśuddhā pūjā
| yadidamupasthānaṃ vaṃdanaṃ svahastena dānamityeva mādya cyate pūjā || katamaḥ kṣetravibhaṃgaḥ
| kuśalacaryāśīlagrahaṇadhyānaprajñāvimokṣeṣu satsu bhavati puṇyānāṃ phalānāṃ prāptiriti
kṣetravibhaṃgaḥ ||

4 | bhayatrāṇaṃ (hi dānaṃ)| hetupratyayavibhāgādduḥkhaprāptiḥ | (dāna)prasthitacittasya pūjayā
dānena satphalaprāptiḥ | buddhāya dānena dānasamakālameva sarvapuṇyaprāptiḥ | saṃghāya
dānena (saṃghena)anumatenopabhuktenākhilapuṇyaprāptiḥ | nānumatena nopabhukta na nākhilapuṇyaprāptiḥ
| dharmāya pūjayā mahāphalaprāptiḥ | śaikṣāṇāṃ caturāṇāṃ prajñāvatāṃ pūjā dharmāyocyate
pūjā | dharmadānena samṛddhilābhaḥ | (sva)parigṛhīta vastu dānena sukhabalāyuṣyādiśubhaprāptiḥ
| kleśānāṃ kṣayeṇa vijayena mahāphalaprāptiḥ | tiryagbhyo dānasya śatajanmāni
yāvatphalaprāptiḥ | pāpebhyo dānasya sahasrajanmāni yāvatphalaprāptiḥ | puṇyebhyo dānasya
śatasahasrajanmāni yāvatphalaprāptiḥ | vītarāgapudgalebhyo dānasya koṭiśatasahasrajanmāni
yāvatphalaprāptiḥ | buddhebhyo dānasya yāvannirvāṇaṃ phalaprāptiḥ ||

5 | ṣaḍ dānāntarāyāḥ | prathamo mānena dānaṃ | dvitīyo yaśase dānaṃ | tṛtīyo balāya dānaṃ |
caturtho'nicchayā dānaṃ | paṃcamo nimittena dānaṃ | ṣaṣṭhaḥ phalāya dānaṃ saṃghānnirdhārya
dānaṃ ||

6 | katamacchīlaṃ | dvividhaḥ saṃvaraḥ | kuśalasaṃvaro'kuśalasaṃvaraśca | katamo'kuśalasaṃvaraḥ
| prāṇātipātaḥ adattādānaṃ kāmamithyācāraśceti trīṇi kāyaduścaritāni nāma | paiśunyaṃ
pāruṣyaṃ mṛṣāvādaḥ saṃbhinnapralāpaśceti catvāri vāgduścaritāni nāma | abhidhyā vyāpādaḥ mithyādṛṣṭiśceti
trīṇi manoduścaritāni nāma ||

7 | (katamaḥ prāṇātipātaḥ |)asti jīvo jñāyate yadayaṃ jīvastasya prāṇāpahāro nāma prāṇātipātaḥ
| (katamadadattādānaṃ |)asti parāyattaṃ vastu jñāyate yadidaṃ parāyattaṃ vastu tasya steyaṃ
nāmādattādānaṃ | (katamaḥ kāmamithyācāraḥ |)asti paradārā jñāyate yadiyaṃ paradārāstāṃ
rāgānmārgeṇāmārgeṇa vā samāpadyate'styātmano dārāstāmamārgeṇa maithunāya sevate tadetādṛśaḥ
kāmamithyācāro nāma ||

8 | (katamo mṛṣāvādaḥ |)yadi jñātaṃ na jñātamiti vadati | ajñātaṃ jñātamiti vadati | saṃdigdhamasaṃdigdhamiti
vadati | asaṃdigdhaṃ saṃdigdhamiti vadati | tadetādṛśo mṛṣāvādo nāma | (katamatpaiśunyaṃ
|)yadi satyabhūtaṃ yathākāmaṃ bhaṃktvā prayojanavaśādvadati tadetādṛśaṃ paiśunyaṃ
nāma | (katamatpāruṣyaṃ |)kliṣṭena cittena pareṣāmahṛdyaṃ vadati tadetādṛśaṃ pāruṣyaṃ
nāma | (katamaḥ saṃbhinnapralāpaḥ |)kālavivekaṃ vinā vadatyapārthaṃ tadetādṛśaḥ saṃbhinnapralāpo
nāma ||

9 | (katamābhidhyā |)pareṣāṃ dhanavastujātaṃ madīyaṃ bhavatvityabhidhyāyati tadetādṛśyabhidhyā
nāma | (katamo vyāpādaḥ |)aparān dṛṣṭvā na prasīdati duḥkhābādhāṃ prayoktukāmo bhavati
tadetādṛśo vyāpādo nāma | (katamā mithyādṛṣṭiḥ |)mithyādṛṣṭirdvividhā | sadvastunyasaduktirviparītaṃ
darśanaśrutaṃ ca | katamā sadavastunyasaduktiḥ | nāstiṃ pāpaṃ nāsti puṇyavipākaḥ
| nāstyayaṃ loko nāsti paralokaḥ | na sto mātāpitarau | na santi buddhāḥ pratyekabuddhā
arhanto'nye ca mārgapratipannāḥ | tadetādṛśī nāma sadvastunyasaduktiḥ | katamadviparītaṃ darśanaśrutaṃ
| vidhikṛte kuśalākuśale | na karmāṇyupādāya phalavipākaḥ | ityetādṛśaṃ viparītaṃ
darśanaśrutaṃ | ityevameṣā mithyādṛṣṭiḥ | iti trividhānyakuśalakarmāṇi ||

10 | anuśocatastrividhānāṃ duścaritānāmucchedo'nācaraṇaṃ nāma trividhāni kuśalakarmāṇi | trividhaduścaritaprahāṇaṃ
trividhakuśala(karma)caraṇaṃ nāma dhruvaśīlasamādānaṃ | dānena śīlena
dhyānabhāvanayā ca labhyānyeva trīṇi phalāni dhanaṃ devalokopapattirmokṣaśca ||

11 | asmin loke triṃśadvidhaṃ puṇyakṣetraṃ | mātā pitā vṛddho rogo satpuruṣo vītarāgapudgalaḥ
sāsravāḥ sapta pudgalāścatvāro mārgapratipannāścatvāraḥ phalapratipannāḥ pratyekabuddhā
buddhā bodhisattvā bhikṣusaṃgho'dhvagāḥ kṣuttṛṭśramāturāśca ||

[ityabhidharmāmṛtaśāstre dānaśīlanirdeśo nāma prathamo binduḥ ||]

