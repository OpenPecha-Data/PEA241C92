ṣaṣṭho binduḥ

saṃskārāḥ

1 | sarvasaṃskṛtadharmāḥ utpādavalahīnā anyapratyayabalena sahotpadyante | caturlakṣaṇā hi sarvadharmāḥ
| (katamāni catvāri lakṣaṇāni)| jātiḥ sthitiḥ jarā anityatā ||

2 | caturlakṣaṇā ścedanyalakṣaṇā api bhavitavyāḥ | santi punar (anyāni)catvāri (anu-)lakṣaṇāni
| teṣu lakṣaṇeṣu anyacaturlakṣaṇānāṃ sahotpādaḥ | (katamāni tāni)| jātijātiḥ sthitisthitiḥ
jarājarā anityatā'nityatā || yadyevamanavasthā (-prasaṃgaḥ)| (na)| viparivartamānāḥ (saṃskṛtadharmāḥ)svalakṣaṇā
(eva)bhavanti ||

3 | sarvasaṃskāradharmā dvividhāḥ | cittasaṃprayuktā ścittaviprayuktāḥ || katame cittasaṃprayuktāḥ
| vedanā saṃjñā cetanā sparśaḥ manaskāraḥ chandaḥ adhimuktiḥ śraddhā vīryaṃ smṛtiḥ
samādhiḥ matiḥ vitarkaḥ vicāraḥ mithyāsaṃskāraḥ(=mithyākṛtyaṃ =mithyākarma)amithyā saṃskāraḥ
(=amithyākṛtyaṃ =samyakkarma)kuśalamūlaṃ akuśalamūlaṃ avyākṛtamūlaṃ sarvakleśabandhanasaṃyojanāni
sarvaprajñā - ityevaṃ vividhāścittasaṃprayuktā dharmā ucyante cittasaṃprayuktasaṃskārāḥ
||

4 | katame cittaviprayuktāḥ saṃskārāḥ | prāptiḥ jātiḥ sthitiḥ jarā anityatā asaṃjñisamāpattiḥ
nirodhasamāpattiḥ āsaṃjñikāyatanaṃ vividhā deśaprāptiḥ vastuprāptiḥ āyatanaprāptiḥ nāmakāyaḥ
padakāyaḥ vyaṃjanakāyaḥ pṛthagjanatvam ityevaṃ vividhā dharmā ścittaviprayuktāḥ saṃskārāḥ
||

5 | (catvāraḥ pratyayāḥ)| hetupratyayaḥ samantarapratyayaḥ ālaṃbanapratyayaḥ adhipatipratyayaḥ
| caturbhyaḥ pratyayebhyaḥ sarvasaṃskṛtadharmāṇāmutpādaḥ ||

6 | katamo hetupratyayaḥ | paṃca hetavaḥ | saṃprayuktaka(hetuḥ)sahabhū sabhāga sarvatraga vipākahetu
ritihetupratyayaḥ || katamaḥ samanantarapratyayaḥ | sarvadharmeṣu cittacaitasikā
dharmā niruddhā dharmā utpannā bhavanti samanantarapratyayāḥ || katama ālaṃbanapratyayaḥ |
kṣaṇālaṃbano hi cittacaitasikadharmotpādaḥ | ityālaṃbanapratyayaḥ || katamo'dhipatipratyayaḥ
| sarvāṇi sahasraśo vastūni parasparamavyābādhakāni | ityadhipatipratyayaḥ ||

7 | ṣaḍ hetavaḥ | saṃprayuktakahetuḥ sahabhū sabhāga sarvatraga vipāka kāraṇahetuḥ || katamaḥ
saṃprayuktakahetuḥ | cittaṃ sarvacaitasikadharmahetuḥ sarvacaitasikaṃ dharmā ścittahetavaḥ
| iti saṃprayuktakahetuḥ || katamaḥ sahabhūhetuḥ | sarvadharmā anyonyasahāyāḥ | cittaṃ
sarvacaitasikadharmahetuḥ | sarvacaitasikadharmā ścittahetavaḥ | sahotpādāni catvāri mahābhūtāni
sahabhūhetukāni | (caturmahābhūta)kṛtaṃ rūpaṃ (sahabhūhetukaṃ)| cittasaṃprayuktāḥ saṃskārāḥ
cittacaittadharmāḥ cittaviprayuktāḥ saṃskārāḥ (sahabhū-)hetukāḥ || katamaḥ sabhāgahetuḥ
| pūrvajātaṃ kuśalaṃ paccājjātasya kuśalasya (sabhāgahetuḥ)| pūrvajātamakuśalaṃ paścājjātasyākuśalasya
(sabhāgahetuḥ)| pūrvajātamavyākṛtaṃ paścājjātasyāvyākṛtasya (sabhāgahetuḥ)||
katamaḥ sarvatragahetuḥ | satkāyadṛṣṭiḥ ātmavikalpo nitya ātmeti sarvopādānaskandheṣu
asti nitya ātmā asti sukhaṃ asti śucitā - evamādi | iti sarvakleśotpādaḥ || katamo vipākahetuḥ
| kuśalā jātiḥ sukho vipākaḥ | akuśalā jātiḥ duḥkho vipākaḥ || katamaḥ kāraṇahetuḥ
| sarvadharmā anyonyamapratighātakā na ca sthāpakā na ca sthitikāḥ (pratyuta kṣaṇaṃ kṣaṇaṃ
viparivartamānā bhavanti kāraṇahetavaḥ)||

8 | vipākacittarūpa bhavanti paṃca hetavaḥ vinā sarvatragahetuṃ | evaṃ caittāḥ sarvakleśāḥ paṃcahetukā
vyapahāya vipākahetuṃ | vipākajarūpasya viprayuktasaṃskārāṇāṃ bhavanti catvāro
hetavaḥ | sthāpayitvā saṃprayuktahetu sarvatragahetuṃ | kliṣṭarūpasya viprayuktasaṃskārāṇāṃ
catvāro hetavaḥ antareṇa saṃprayuktakahetuṃ vipākahetuṃ | anye'vaśiṣṭā ścittacaitasikadharmā
ścaturhetukāḥ vinā vipākahetuṃ sarvatragahetuṃ | avaśiṣṭānāmapareṣāṃ cittaviprayuktasaṃskārāṇāṃ
dvau hetu trayo vā hetavaḥ vinā saṃprayuktasarvatraga-vipākahetūn sabhāgāpūrvahetyognyataraṃ
vinā vā | anāsravacittasaṃprayuktānāṃ dharmāṇāṃ bhavanti trayo hetavaḥ | vihāya
sabhāgahetu vipākahetuṃ sarvatragahetuṃ | anāsravacittasya taccittajarūpasya taccitaviprayuktasaṃskārāṇāṃ
dvau hetu sahabhūhetuḥ kāraṇaheścatu ||

9 | cittacaitasikadharmāṇāṃ catubhyaḥ pratyayebhya utpādaḥ | āsaṃjñikasamāpatternirodhasamāpatteśca
tribhyaḥ pratyayebhya utpādo'ntareṇālaṃbanapratyayena | cittaviprayuktasaṃskārāṇāṃ
sarvarūpidharmāṇāṃ ca dvābhyāṃ pratyayābhyāmutpādaḥ vinā samanantarapratyayamālaṃbanapratyayaṃ
ca | na hi kasyaciddharmasya (kevalāt)ekasmāt pratyayād utpādaḥ | anyadharmabalād (hi
bhavati)utpādaḥ ||

10 | eko dharmaḥ trikasaṃnipātajaḥ sparśaḥ | (tena)saha jāyate vedanā || saṃjñā cetanā manaskāraḥ
chandaḥ adhimuktiḥ śraddhā vīryaṃ smṛtiḥ samādhiḥ prajñā upekṣā ca cittasahotthānāḥ
saha cittena saṃsiddhyante | ityete dharmāḥ (sarva)cittasādhāraṇāḥ ||

11 | tridharmasaṃnipātajaḥ sparśaḥ | kāyacittānubhavo vedanā | vijñāna viśeṣālaṃbanā saṃjñā
| (mānasaṃ)karma cetanā | cittāvismaraṇaṃ manaskāraḥ | kartukāmyatā cchandaḥ | cittānāvaraṇamadhimuktiḥ
| (śraddhānaṃ)śraddhā | vividhakṛtyodyogo vīryam | pratyayadṛḍhatayā'vismaraṇaṃ
smṛtiḥ | cittasyācāṃcalyaṃ samādhiḥ | dharmavivekaḥ prajñā | manaso'nāsaṃga upekṣā | (sā
hi)vastupratyayotthānā bhavati ||

12 | cittadharmasaṃprayogeṇa bhavati sarvadharmasiddhiḥ | vedanā saṃjñā sparśaḥ cetanā manaskāraḥ
chandaḥ adhimuktiḥ smṛtiḥ samādhiḥ prajñā-ityete daśa mahābhūmikā dharmāḥ | tatkasya
hetoḥ | sarvacittasahotpādāt ||

13 | katamaḥ saṃprayogaḥ | ekālaṃbane saṃskaraṇaṃ nopacayo nāpacaya iti saṃprayogaḥ ||

14 | daśa kleśamahābhūmikāḥ sarvākuśalacittasahajāḥ - āśraddhyaṃ kausīdyaṃ muṣitasmṛtitā cittavikṣepaḥ
mohaḥ mithyāmanaskāraḥ mithyādhimuktiḥ auddhatyaṃ avidyā mithyāsaṃskāraḥ (=mithyākṛtyaṃ
=mithyākarma )||

15 | katamadāśraddhyaṃ | citasya dharme'navatāraḥ || katamat kausīdyaṃ | kṛtyeṣu cittapariśrāntiḥ
|| katamā muṣitasmṛtitā | vismaraṇaṃ || katamaścittavikṣepaḥ | cittasyaikāgratā'bhāvaḥ
|| katamo mohaḥ | vastuṣvanavabodhaḥ || katamo mithyāmanaskāraḥ | mārgasyāsmaraṇaṃ || katamā
mithyādhimuktiḥ | viparyāsāparityāgaḥ || katamadauddhatyaṃ | cittāsthairyaṃ || katamā
avidyā | traidhātukamajñānaṃ || katamo mithyāsaṃskāraḥ (=mithyākṛtyaṃ =mithyā karma )| kuśaladharmeṣvanavasthitiḥ
||

16 | daśa parittakleśabhūmikāḥ | dveṣaḥ upanāhaḥ mrakṣaḥ pradāśaḥ māyā śāṭhyaṃ mātsaryaṃ īrṣyāṃ
mānaḥ mahāmānaḥ ||

17 | katamo dveṣaḥ | krodhena cittacalatā || katama upanāhaḥ | manaso viṣaktā (=vairānubandhinī)sthitiḥ
|| katamo mrakṣaḥ | pāpavastugopanaṃ || katamaḥ pradāśaḥ | adharmavastugrahaṇe
tvarā na ca parityāgaḥ || katamā māyā kāyavacanābhyāṃ janavaṃcanaṃ || katamat śāṭhyaṃ | cetasaḥ
kuṭilāgrahaḥ || katamad mātsaryaṃ | cittasya snehabhayād (dānakarmaṇi)apravṛttiḥ ||
katamā īrṣyā | parasaṃpaddarśanādasahiṣṇutā || katamo mānaḥ | adhameṣvātmotkarṣaḥ | utkṛṣṭeṣvātmasamatā
|| katamo mahāmānaḥ  | sameṣu mahānahamiti | mahatsu jyeṣṭho'hamiti || etā
daśa kleśabhūmayo manovijñānasaṃprayuktā na tu paṃcavijñāna (-saṃprayuktāḥ)bhavantīti parittabhūmayaḥ
||

18 | eteṣu sapta kleśāḥ kāmadhātupratisaṃyuktāḥ | śāṭhyaṃ kāmadhātu (-pratisaṃyuktaṃ)brahmaloka
(-pratisaṃyuktaṃ)ca | mānamahāmānau tridhātupratisaṃyuktau ||

19 | daśa kuśalamahābhūmikāḥ | alobhaḥ adveṣaḥ śraddhā praśrabdhiḥ apramādaḥ vīryaṃ upekṣā avihiṃsā
hrīḥ apatrapā ||

20 | katamo'lobhaḥ | svaparakāyasaṃpattāvarāgo'svārthaśca || katamo'dveṣaḥ | sattvapakṣāsattvapakṣayoravyāpādacittotpādaḥ
|| katamā śraddhā | jñāte yathābhūtavastuni cittasaṃprasādaḥ
|| katamā praśrabdhiḥ | cittakuśalatā dauṣṭhulya- (=gurutva =styānamiddha)parityāgena (cittasya)laghubhūtatā
śītībhūtatā || katamo'pramādaḥ | cittasya kuśaladharmapratisaṃyogaḥ ||
katamad vīryaṃ | kuśaladharmotsāhaḥ || katamā upekṣā | sarvadharmeṣvapratiṣṭhā || katamā
avihiṃsā | sarvasattveṣu kāyavāgmanobhiranapakāraḥ || katamā hrīḥ | ātmakṛtapāpakṛtye lajjā
|| katamā apatrapā | lokeṣu akaraṇīyakaraṇe (lajjanā)apatrapā || ityete daśadharmāḥ sarvakuśalacittasaṃprayuktā
bhavantītyucyante mahābhūmikāḥ ||

21 | trīṇyāyatanāni | rāgāyatanaṃ arāgāyatanaṃ rāgārāgāyatanaṃ ca || rāgāyatane maithunakāmaḥ
mātsaryaṃ lobhaḥ tṛṣṇā - ityevamādikleśānāmutpādaḥ | arāgāyatane dveṣakalaherṣyādīnāṃ kleśānāmutpādaḥ
| rāgārāgāyatane'vidyāmāhamadamānādayaḥ kleśā utpadyante ||

22 | sarvasaṃyojanakleśānāṃ triṣu viṣeṣu saṃgrahaḥ | tatkasya hetoḥ | teṣāṃ trayāṇāmakuśalamūlatvāt
| sarvasaṃyojanakleśānāṃ tribhiretairviṣairutpādaḥ | etāni chindanti trīṇi kuśalamūlāni
kleśāya vikṣepāya prabhavanti traidhātukānāṃ sattvānāmiti triviṣa - saṃgrahaḥ ||

[ityabhidharmāmṛtaśāstre saṃskāranirdeśo nāma ṣaṣṭho binduḥ ||]

