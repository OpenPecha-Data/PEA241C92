dvādaśo binduḥ

dhyānam

1 | adhigatadhyānasamāpatta raikāgracittasya viviktaṃ bhavati cittaṃ pariśuddhā ca bhavati prajñā
| yathā nivātastho dīpo bhāsvaro bhavati pariśuddhaśca ||

2 | dhyānāni kati | aṣṭau dhyānāni | catvāri (rūpa-)dhyānāni | catvāryārūpyadhyānāni || catvāri
dhyānāni (rūpadhātau)prathamadhyānaṃ dvitīyadhyānaṃ tṛtīyadhyānaṃ caturthadhyānaṃ ca |
eteṣu dhyāneṣu trīṇi dhyānāni sāsvādasaṃprasādanānāsravāṇi || tṛṣṇāsaṃprayogo nāmāsvādaḥ
| kuśalasāsravasamādhirnāma saṃprasādanaṃ || akleśo nāmānāsravaḥ || bhavāgre dhyānaṃ dvividhaṃ
| sāsvādaṃ sasaṃprasādanaṃ ca | na (tatra)anāsravadhyānakuśaladharmaḥ ||

3 | śūnye pravivikte pradeśe niṣadyāyāṃ vā sthāne vā śayane vā gamane vā caṃkramaṇe vā samāhitena
manasā tīkṣṇayā prajñayā gaṃbhīrā śraddhā (janayitavyā)| evaṃ bhavati cittasya dhyāne'vatāraḥ
| dhyānasaṃprayuktāḥ śraddhāvīryasmṛtiprajñāsamādhayo bhavanti | etebhyaḥ kuśaladharmebhyaḥ
prathamadhyānādhigamo bhavati | vivicya kāmairvivicyākuśaladharmaiḥ savicāraṃ
savitarkaṃ kāmavivekajaṃ pratīsukhaṃ prāpnotītyucyate prathamaṃ dhyānaṃ || bahirdhāyataneṣvāsaṃgaḥ
tathāhi kāmachando vyāpādaḥ styānamiddhamauddhatyakaukṛtyaṃ vicikitsā | etāni paṃca
nīvaraṇānyucyante'kuśaladharmāḥ | dvividhānāmadhyātmikabāhyānāmakuśaladharmāṇāṃ prahāṇamucyate
vivekaḥ | ālaṃbane cetaḥpravṛttirucyate vitarkaḥ | cittasyodgṛhītasaṃskārānucintanamucyate
vicāraḥ | akuśaladharmaprahāṇabalaprāptaḥ samādhirucyate kāmavivekaḥ | manojātaṃ
saumanasyamucyate prītiḥ | kāyacittayoravikṣepa ucyate sukhaṃ | cittasyālāṃbanayoga ucyate
samādhiḥ | etaiḥ prathamadhyānasya paṃcāṃgairvivikto bhavati rāgo mahāduḥkhaḥ pāpo'sukhaḥ
samunmajjati balaṃ | evaṃ śraddhādīnbhāvayataścitte kuśalacittadharmotpādaḥ | iti prathamadhyānamārgaprāptiḥ
|| eṣa tribhirvedanendriyaiḥ saṃprayukto bhavati prītisukhopekṣendriyaiḥ
| sukhendriyaṃ tribhirvijñānaiḥ saṃprayuktaṃ bhavati cakṣuḥśrotrakāyavijñānaiḥ | prītīndriyaṃ
manovijñānasaṃprayuktaṃ bhavati | upekṣendriyaṃ caturvijñānasaṃprayuktaṃ bhavati |
prathamadhyānikāḥ nānākāyanānāsaṃjñino nānākāyaikasaṃjñino bhavanti | prathamadhyāne catvāri
vijñānāni bhavanti | cakṣuḥśrotrakāyamano (vijñānāni)| iti prathamaṃ dhyānaṃ ||

4 | vitarkavicāropaśamāt adhyātmaṃ saṃprasādanaḥ ekāgrasamāhitaḥ avitarko'vicāraḥ samādhirupajāyate
prītisukhasaṃprayuktaḥ | iti dvitīyaṃ dhyānaṃ | vitarkavicārau uktapūrvau | tayoḥ
prahāṇamucyate upaśamaḥ | sarvabhūmiṣu śraddhā vyapagatamalocyate'dhyātmaṃ saṃprasādanaṃ |
manovijñānasyālaṃbanayogenābarhimukhatocyate ekāgrasamādhiḥ | prītisukhāṃge uktapūrve | idaṃ
(dvitīyadhyānaṃ)dvābhyāmindriyābhyāṃ saṃprayuktaṃ bhavati prītīndriyeṇopekṣendriyeṇa ca
| (etaddhayānikāḥ)bhavanti nānākāyaikasaṃjñinaḥ prītisaṃprayuktāḥ | maulabhūmayo bhavantyupekṣendriyasaṃprayuktāḥ
| kṣapayitvā vitarkavicāramalaṃ kṣapayitvā puṇyavāsanāṃ sa eṣa mārgo
dvitīyadhyānonmukhaḥ ||

5 | prītyā virāgād upekṣako viharati pratisaṃvedayati kāyena sukhaṃ bhavatyanāsravaḥ pudgalaḥ
sa ucyate upekṣakaḥ smṛtimān sukhavihārī tṛtīyaṃ dhyānamavatīrṇaḥ | prītivirāgo yathoktapūrvaḥ
| upekṣācittasyopekṣāsukhe iti dvidhā vedanā | sukhamakliṣṭaṃ | tadetatsukhaṃ kāyenānubhūyate
sākṣātkriyate | etatsukhaṃ duradhigamo bhūtadharma ityanāsravamucyate sukhaṃ |
atrāpyupekṣāśraddhādisarvakuśaladharmabhāvanā | ityeṣa mārgo bhavati tṛtīyadhyānonmukhaḥ |
paśyan prītimakuśalāṃ niṣprītikaṃ sukhaṃ sākṣātkurvan dhyāyati | sthāpayitvā (anyāṃgānyatra)sukhamupekṣā
smṛtiḥ saṃprajñānaṃ samādhiśceti paṃcāṃgāni bhavanti yathoktapūrvāṇi | iti
tṛtīya dhyānaṃ ||

6 | sukhasya prahāṇāt pūrvameva duḥkhasya prahāṇāt saumanasyadaurmanasyayorastaṃgamādupekṣāsmṛtipariśuddhamupasaṃpādayati
caturthaṃ dhyānaṃ | śraddhādisarvakuśaladharmāṇām (atrāpi bhāvanā)|
api ca paśyan sukhaduḥkhadopamaduḥkhāsukho bhavati supratiṣṭhitaḥ | ityeṣa mārgo'vatarati
caturthadhyānaṃ | (atra bhavanti)catvāryaṃgāni upekṣā smṛtiḥ saṃprajñānaṃ samādhiśceti
|

7 | sarvadhyānāṃgāni bhavanti kuśalāni | asamāpattidhyānabhūmiḥ savitarkā bhavati savicārā |
madhyamadhyānabhūmiravitarkā bhavati savicārā | ete dve dhyānabhūmī upekṣendriyasaṃprayukte
| asamāpattidhyānabhūmirdvividhā saṃprasādanānāsravā'nāsvādā ceti | catvāri dhyānāni trividhāni
sāsvādāni saṃprasādanāni anāsravāṇi ca | iti dhyānadharmāḥ ||

8 | rūpasaṃjñānāṃ samatikramāt paśyatyanantamavakāśamityākāśānantyāyatanasamāpattimavatarati
ākāśānantyāyatanasupratiṣṭhitaḥ sākṣātkurvannimaṃ mārgamupasaṃpādayati ākāśānantyātanasamādhiṃ
| anantaṃ vijñānamiti bhāvayan vijñānānantyāyatanamavatīrya paśyannākāśānantyāyatanadoṣaṃ
vijñānānantyāyatanasupratiṣṭhitaḥ sākṣātkurvannimaṃ mārgamupasaṃpādayati vijñānānantyāyatanasamādhiṃ
| vijñānanantyāyatanagatirduḥkheti bhāvayati ākiṃcanyāyatanagatimavataratyākiṃcanyāyatanasamāpattiṃ
paśyan vijñānānantyāyatanadoṣamākiṃcanyāyatanasupratiṣṭhitaḥ  sākṣātkurvannimaṃ
mārgamupasaṃpādayatyākiṃcanyāyatanasamādhiṃ | saṃjñāyatanaṃ roga iti asaṃjñāyatanaṃ
moha ityevaṃ bhāvayan naivasaṃjñānāsaṃjñāyatanasamāpattimavatīrya paśyannākiṃcanyāyatanadoṣaṃ
naivasaṃjñānāsaṃjñāyatanasupratiṣṭhitaḥ sākṣātkurvannimaṃ mārgamupasaṃpādayati
naivasaṃjñānāsaṃjñāyatanasamādhimiti naiva saṃjñānāsaṃjñāyatana dhyānaṃ ||

9 | nirvāṇagāminī pratipad dvividhā | prathamā kāyāśucyanupaśyanā dvitīyā ānapānasmṛtiḥ | kāyasmṛtyupasthāne
prathamadvitīyavimokṣau | caturṣu abhibhvāyataneṣu aśucidharmāḥ | samāhitaḥ
saṃkhyātyānāpānaṃ ekaṃ dve yāvat daśa kṣaṇān ānāpānapraveśanirgamamavaṣṭabhya yathā dvārapālakaḥ
paśyati sarvadharmā udayavyayā iti | dvayo lakṣaṇayoḥ svalakṣaṇaṃ ṣaḍbhedabhinnaṃ
| paśyati kāyaḥ anityaḥ duḥkhaḥ śūnyaḥ anātmakaḥ - iti paśyannevaṃ sarvadharmān lokasaṃtrastaḥ
paryāyeṇa prahāya malaṃ bhāvayan kuśaladharmān nirvāṇābhimukho bhavati ||

10 | asamāpattidhyānabhūmiḥ madhyamadhyānabhūmiḥ caturdhyānabhūmayaḥ tisra ārūpyadhyānabhūmayaśceti
dvividhāḥ | sāsravā anāsravāśca | bhavāgraḥ sarvo'pi sāsravaḥ ||

11 | daśasaṃjñāḥ | anitya(saṃjñā)duḥkha duḥkhānātmaka āhārānupaśyanā sarvaloke'sukha aśuci maraṇa
prahāṇa virāga nirodhasaṃjñā || bhāvayati sarvasaṃskārā anityā ityanityasaṃjñā | bhāvayati
jātyādiduḥkhaparipūrṇo'yaṃ loka iti duḥkhasaṃjñā | bhāvayatyadhyātmaṃ bahirdhā (sarvaṃ)anityaṃ
duḥkhaṃ śūnyamanātmakamiti duḥkhānātmasaṃjñā | bhāvayati mahatā kṛchreṇopalabdha
āhāro'bhyavahriyamāṇo'śucirbhavatītyāhārānupaśyanāsaṃjñā | bhāvayati jātijarārogamaraṇādibhayaiḥ
vividhakleśaiḥ paripūrṇo'yaṃ lokaḥ sarva ityasukhasaṃjñā | svakāyābhyantare bhūtato'nupaśyanocyate'śucisaṃjñā
| bhāvayati sarvā jātirniyatamaraṇeti maraṇasaṃjñā | bhāvayatyanityevirāgitāmiti
virāgasaṃjñā | bhāvayati paṃcopādānaskaṃdhānāmapunarbhave nirodhe sthāpane
saṃparityāge nirvāṇamiti nirodhasaṃjñā | etā daśa saṃjñā nityaṃ bhāvayatā bhavati duḥkhanirodhaprāptiḥ
||

[ityabhidharmāmṛtaśāstra dhyānanirdeśo nāma dvādaśo binduḥ ||]

