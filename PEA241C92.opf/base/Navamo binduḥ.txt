navamo binduḥ

anuśayāḥ

1 | aṣṭānavatiranuśayāḥ dvidhā prahīyante | satyadarśanena prahīyante bhāvanayā ca prahīyante
| aṣṭāviṃśatirduḥkhadarśanena prahīyante | ekonaviṃśatiḥ samudayadarśanena prahīyante |
ekonaviṃśatirnirodhadarśanena prahīyante | dvāviṃśatirmārgadarśanena prahīyante | daśa bhāvanayā
prahīyante ||

2 | kāmadhātupratisaṃyuktāḥ duḥkhadarśanena prahīyante daśa anuśayāḥ | samudayadarśanena prahīyante
sapta anuśayāḥ | nirodhadarśanena prahīyante sapta anuśayāḥ | mārgadaśanena prahīyante
aṣṭau anuśayāḥ | bhāvanayā prahīyante catvāraḥ anuśayāḥ | iti ṣaṭtriṃśatkāmadhātupratisaṃyuktāḥ
||

3 | pratighavarjitā anye'nuśayāḥ rūpārūpyadhātvoḥ pṛthakpṛthag heyāḥ ekatriṃśat ||

4 | saṃkṣepād vastuto daśānuśayāḥ | satkāyadṛṣṭiḥ antagrāhadṛṣṭiḥ mithyādṛṣṭiḥ dṛṣṭiparāmarśaḥ
śīlavrataparāmarśaḥ vicikitsā pratighaḥ mānaḥ avidyā ||

5 | satkāyadṛṣṭiḥ katamā | paṃcaskandheṣu vikalpayatyātmānamityevaṃ dṛṣṭirucyate satkāyadṛṣṭiḥ
| lokasyāsti antaḥ nāsti antaḥ - ityevaṃ dṛṣṭirucyate antagrāhadṛṣṭiḥ |

nāsti catuḥsatyāni hetupratyayāḥ phalavipāka ityevaṃ dṛṣṭirucyate mithyādṛṣṭiḥ | sāsravadharmeṣu
vikalpayati satatamagratām ityevaṃ dṛṣṭirucyate dṛṣṭiparāmarśaḥ | aśucihetupratyayeṣu
gaveṣayati pariśuddhamārgamityevaṃ dṛṣṭirucyate śīlavrataparāmarśaḥ ||

6 | aprāptamārgasya mūḍhacittasya yadanavabodhaḥ 'asti-nāsti''bhavati-nabhavati'- iti vicikitsā
| mūḍhacittasya sarvadharmeṣu kāmāsaṃgo rāgaḥ | mūḍhacitte'niṣṭamāgataṃ prati cittakrodhena
saṃkṣobhaḥ pratighaḥ | ahaṃ mahāniti cittasyonnatirmānaḥ | sarvadharmāḥ satyalakṣaṇā
ityajñānam avidyā ||

7 | etāni saṃyojanāni kāmadhātau duḥkhasatyena (heyāni)sarvāṇi | samudayasatyena sapta | nirodhasatyenāpi
tathā | mārgasatyenāṣṭau | (iti)sarvāṇi saṃyojanāni satyadarśaheyāni ||

8 | kāmadhātau catvāri bhāvanāheyāni | rūpārūpyadhātoḥ ṣaḍ bhāvanāheyāni | rāgo dveṣaḥ māno'vidyā
ca paṃcākāraheyāḥ | vicikitsā mithyādṛṣṭiḥ dṛṣṭiparāmarśaśca catuḥsatyaheyāḥ | satkāyadṛṣṭyantagrāhadṛṣṭī
duḥkhasatyaheye | śīlavrataparāmarśaḥ duḥkhasatyamārgasatyaheyaḥ ||

9 | kāmadhātau duḥkhasatyaheyāni ṣaḍ paṃca vā saṃyojanāni | samudayasatyaheyāni trīṇi dve vā
saṃyojane ||

10 | avidyā dvividyā duḥkhasatyaheyā ||

11 | avidyā sarvatragā vā bhavati asarvatragā vā | savatragā katamā | ṣaṭsaṃyojanasaṃprayuktā
āveṇikī cāvidyocyate sarvatragā | asarvatragā katamā | trisaṃyojanasaṃprayuktā avidyā ucyate
asarvatragā || evaṃ samudaye trisaṃyojanasaṃprayuktā āveṇikī cāvidyā ucyate sarvatragā
||

12 | śiṣṭānyanyāni saṃyojanāni na sarvatragāṇi (eva)| sarvasaṃyojaneṣu rāgadveṣamānetarāṇi sarvatragāṇi
| tatkasya hetoḥ | teṣāṃ paṃcālaṃbana(heya)tvāt | sarvatrageṣu saṃyojaneṣu dve
dṛṣṭī tatsaṃprayuktā cāvidyā svadhātau sarvatragāḥ nānyadhātau | rūpadhātāvapyevaṃ | ārūpyadhātau
sarvatragāṇi saṃyojanāni svadhātau sarvatragāṇi | śiṣṭasarvatragasaṃyojanāni svadhātau
sarvatragāṇyapi paradhātugocarāṇi bhavanti | avidyā sarvasaṃyojanasaṃprayuktā hetuḥ
āveṇikī cāvidyā ||

13 | triṣu dhātuṣu nirodhasatyamārgasatyābhyāṃ praheyāḥ (anuśayāḥ)mithyā dṛṣṭiḥ vicikitsā avidyā
ceti aṣṭādaśasaṃyojanāni anāsravagocarāṇi | anyāni sāsravagocarāṇi | sarvasāsravagocarāṇi
saṃyojanāni tatsaṃprayuktā cāvidyā sāsravagocarāṇi | śiṣṭāni (saṃyojanāni tatsaṃprayuktā
ca)avidyā anāsravagocarāṇi ||

14 | sarvāṇi tridhātusaṃyojanāni upekṣendriyasaṃprayuktāni | brahmalokābhāsvaralokeṣu sarvasaṃyojanāni
upekṣendriyeṇa saṃprayuktāni saumanasyendriyeṇa ca | śubhakṛtsnaloke sarvasaṃyojanāni
upekṣendriyeṇa sukhendriyeṇa ca saṃprayuktāni | kāmadhātupratisaṃyukte mithyādṛṣṭiravidyā
ca tribhirindriyaiḥ saṃprayukte saumanasyendriyeṇa daurmanasyendriyeṇa upekṣendriyeṇa
ca | vicikitsā dvābhyāmindriyābhyāṃ saṃprayuktā daurmanasyendriyeṇa upekṣendriyeṇa ca |
pratighaḥ tribhirindriyaiḥ saṃprayuktaḥ daurmanasyendriyeṇa duḥkhendriyeṇa upekṣendriyeṇa
ca | śiṣṭāni kāmadhātau satyadarśanaheyāni (saṃyojanāni)dvābhyāmindriyābhyāṃ saṃprayuktāni
saumanasyendriyeṇa upekṣendriyeṇa ca ||

15 | kāmadhātau bhāvanāheyāni ṣaḍvijñānasaṃprayuktāni bhavanti sthāpayitvā mānaṃ manovijñānasaṃprayuktaṃ
| sarvāṇi satyadarśanaheyāni manovijñānasaṃprayuktāni ||

16 | daśopakleśā ucyante bandhanāni | krodhaḥ | mrakṣaḥ | styānaṃ | middhaṃ | auddhatyaṃ | kaukṛtyaṃ
| mātsaryaṃ | īrṣyā | āhrīkyaṃ | anapatrāpyaṃ ||

17 | krodhaḥ katamaḥ | cittadoṣo bhṛśaṃ kṣobhaḥ | mrakṣaḥ katamaḥ | bhayaṃ lokaḥ paśyet śrṛṇuyād
(veti)|| styānaṃ katamat | cittalīnatā cittagurutā kāyagurutā | (idaṃ bhavati)sarvasaṃyojanasaṃprayuktaṃ
|| middhaṃ katamat | manaso nidrāyoge bahirdhā (vṛttiḥ)tandrayānīśvaratā
| (idaṃ bhavati)kāmadhātupratisaṃyuktaṃ manovijñānasaṃprayuktaṃ || auddhatyaṃ katamat |
cittamakuśalamaviśrāntaṃ | (idaṃ bhavati)sarvasaṃyojanasaṃprayuktaṃ || kaukṛtyaṃ katamat
| kṛtakuśalākuśalayoranuśocanaṃ | (idaṃ bhavati)daumanasyendriyeṇa saṃprayuktaṃ || mātsaryaṃ
katamat | premṇātiśayena cittakārpaṇyaṃ || īrṣyā katamā | paraṃ sadvastulābhinaṃ dṛṣṭvā
aprasādaḥ duḥkhasya prāpayitukāmatā || ete dve (īrṣyāmātsarya-)bandhane kāmadhātupratisaṃyukte
bhāvanāheye || āhrīkyaṃ katamat | duṣkṛte nātmani lajjā || anapatrāpyaṃ katamat | duṣkṛte
na parato lajjā || ete sarvākuśaladharmasaṃprayukte ||

18 | trīṇi bandhanāni | rāgo dveṣomohaśca | (kāmadhātau)ṣaḍvijñānasaṃprayuktāni | rūpadhātau
dve | rāgo mohaśca | caturvijñānasaṃprayukte | avaśiṣṭaṃ bandhanaṃ manovijñānasaṃprayuktaṃ
||

19 | yugapadānantaryamārgeṇa saṃyojanaprahāṇakṛtābhisamayakāle gurukṛtābhisamayena prahāṇāt
kāmadhātusaṃyojanānāṃ trividhakṣayaparijñālābhaḥ ||

20 | kāmadhātau duḥkhasatyasamudayasatyapraheyānāṃ (kleśānāṃ prahāṇaṃ)prathamā kṣayaparijñā
| nirodhasatyapraheyānāṃ dvitīyā kṣayaparijñā | mārgasatyapraheyānāṃ tṛtīyā kṣayaparijñā |
(evaṃ)rūpārūpyadhātvoḥ catuḥsatyapraheyānāṃ saṃyojanānāṃ prahāṇe tisraḥ kṣayaparijñāḥ | kāmadhātau
paṃcāvarabhāgīyānāṃ saṃyojanānāṃ prahāṇaṃ saptamī kṣayaparijñā | rūpadhātau bhāvanāheyānāṃ
(kleśānāṃ prahāṇaṃ)aṣṭamī kṣayaparijñā | sarvakleśasaṃyojanānāṃ prahāṇaṃ navamī
parijñā | saṃyojanānāmaśeṣataḥ parikṣayaḥ parijñā ||

21 | astyevaṃ saṃyojanāni cittaviprayuktāni paryavatiṣṭhante cittasaṃprayuktāni (ca)| nāstyevaṃ
| sarvāṇi cittasaṃprayuktānyeva (paryavatiṣṭhante)| tatkasya hetoḥ | samutthiteṣu saṃyojanakleśeṣu
kuśaladharmāṇāṃ bhavati nāśaḥ | darśanena (niruddheṣu)saṃyojaneṣu kuśaladharmāṇāṃ
bhavatyutpāda stasmād jñātavyaṃ sarvāṇi saṃyojanāni cittasaṃprayuktāni (paryavatiṣṭhante
iti)||

22 | sarvāṇyetāni saṃyojanāni dvivastuheyāni dhyānasaṃprayuktacitta na prajñāsaṃprayuktacittena
ca | dhyānaprahāṇaṃ katamat | ādyaścittopaśamaḥ | prajñāprahāṇaṃ katamat | dharmavicayaḥ
| samādhyavatāra ekāgracittatā | sarvadharmā anityāḥ samā iti vipaśyanayā bhāvanā prajñā
| dhyānaprajñāsahacarabhāvanayā vimokṣaprāptiḥ ||

23 | trikālaṃ kuśalavīryeṇa dhyānakālānurakṣiṇā yadā cittaṃ mṛdurbhavati vilīnaṃ tadā bhāvanīyaṃ
vīryaṃ | yadā cittaṃ samaṃ tadā ekāgracittena bhāvanīyaṃ kuśalaṃ | yadā na vilīnaṃ nāpi
samaṃ tadobhayavastuni viśramayitavyā cittagatiḥ ||

24 | tathāhi | suvarṇakāraḥ suvarṇamādāyāgnau mūpayā kadāciddhamati | kadācidādāya jalaṃ siṃcati
| kadācidviśramayati | tatkasya hetoḥ | yadi sarvadā dhamet suvarṇaṃ dravet | yadi sarvadā
siṃcet śītalaṃ sanna tapet | yadi sarvadā viśramayet na paripākaṃ gacchet | dhyānaniṣṭho'pyevam
| mūpayā dhamanaṃ yathā vāryaṃ | jalaseko yathā dhyānaṃ | viśrama yathā upekṣā
| tatkasya hetoḥ | sarvadā vīryeṇa cittaṃ samaṃ bhavati | sarvadā samādhinā cittanupaśāntaṃ
bhavati | sarvadopekṣayā sarvacittānupādānaṃ bhavati | tena kadācidātāpena vīryavān kadācidekāgraṃ
samāhitaḥ kadāciccopekṣamāṇo (viharati)evaṃ (viharataḥ)cittaṃ śāntaṃ samaṃ sarvasaṃyojaneṣu
labhate vimokṣam ||

[ityabhidharmāmṛtaśāstre'nuśayanirdeśo nāma navamo vinduḥ ||]

