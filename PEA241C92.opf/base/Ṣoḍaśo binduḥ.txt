ṣoḍaśo binduḥ

miśrakasaṃgrahaḥ

1 | catvāri śrāmaṇyaphalāni ṣaḍ dharmāḥ paṃcaskaṃdhāḥ pratisaṃkhyānirodhaḥ | iti catuḥphalavibhāgaḥ
||

2 | ahaṃtphalaṃ navabhūmisaṃgṛhītaṃ varjayitvā bhavāgraṃ | tṛtīyaphalaṃ ṣaḍbhūmisaṃgṛhītaṃ varjayitvā
catura ārūpyān dharmajñānābhāvāt | srotaāpannasakṛdāgāmināvasamāpattidhyānabhūmisaṃgṛhītau
avītakāyarāgapudgalau ||

3 | catvāro viparyāsāḥ | anitye nityasaṃjñā - iti cittaviparyāsaḥ saṃjñāviparyāsaḥ dṛṣṭiviparyāsaḥ
| duḥkhe sukhasaṃjñā | aśucau śucisaṃjñā | anātmanyātmasaṃjñā - iti cittaviparyāsaḥ
saṃjñāviparyāsaḥ dṛṣṭiviparyāsaḥ ||

4 | sarveṣāṃ viparyāsānāṃ duḥkhasatyadarśanena prahāṇaṃ | tatkasya hetoḥ | yasmāt (sarva-)saṃskārān
pratītya duḥkhasthānaṃ tisṛbhirdṛṣṭibhiḥ saṃgṛhītaṃ kāyaviparyāsadṛṣṭayā (=satkāyadṛṣṭayā)antagrāhadṛṣṭayā
dṛṣṭiparāmarśana | sarvā dvāṣaṣṭhidṛṣṭayaḥ paṃcamithyādṛṣṭisaṃgṛhītāḥ
||

5 | paṃcaskaṃdheṣu asadbhūtātmasu satyātmadṛṣṭiḥ satkāyadṛṣṭiḥ | śāśvatocchedamāśritya hetupratyayaphalavipakānāmajñānamantagrāhadṛṣṭiḥ
| na satya na satyadharmāḥ nāyaṃ loko na paro
lokaḥ na nirvāṇaṃ na ca catuḥsatyāni - iti mithyā dṛṣṭiḥ | aparamārthamabhūtamasukhamaśuciṃ
paśyati sukhaṃ śuciṃ | tathāhi | chinnatageḥ sthāṇau sthite rātrau dūrād darśane puruṣa
iti | iti dṛṣṭiparāmarśaḥ | ahetau hetu dṛṣṭiḥ amārge mārgadṛṣṭiḥ - iti śīlavrataparāmarśaḥ
||

6 | satkāyadṛṣṭirduḥkhasatyaheyā paṃcaskaṃdheṣvātmavikalpanāt | śāśvatocchedasaṃjñā duḥkhasatyaheyā
pratyutpannapaṃcaskaṃdhālaṃbanāt | mithyādṛṣṭirduḥkhasatyaduḥkhadarśanaheyā | evaṃ
samudayanirodhamārgasatyasamudayanirodhamārgadarśanaheyo dṛṣṭiparāmarśaḥ | duḥkhasatye cet
sukhaśucyādivikalpanā duḥkhadarśanaheyā | evaṃ samudayanirodhamārgasatyeṣu sukhaśucyādivikalpanā
cet samudayanirodhamārgadarśanaheyā | śīlavrataparāmarśaḥ amārge nirvāṇaparyeṣaṇaṃ
ahetau hetudarśanaṃ | śīlavrataparāmarśo duḥkhadarśanamārgadarśanaheyaḥ ||

7 | ṣaḍbhāvanāḥ | prāptibhāvanā saṃskārabhāvanā prahāṇabhāvanā vivarjanabhāvanā vivekabhāvanā
saṃvarabhāvanā | prāptibhāvanā katamā | aprāptakuśaladharmapuṇyaguṇānāṃ prāptiḥ prāptau
ca sarvānyapuṇyaguṇānāmapi prāptiḥ | saṃskārabhāvanā katamā | prāptasarvapuṇyaguṇānāṃ pratyutpannādhvasaṃskāraḥ
| prahāṇabhāvanā katamā | kuśaladharmaiḥ sarvasaṃyojanaprahāṇaṃ | vivarjanabhāvanā
katamā | praheyā akuśaladharmāḥ | vivekabhāvanā katamā | vivicya kāyasatyalakṣaṇadarśanaṃ
| saṃvarabhāvanā katamā | ṣaḍindriyāṇi samalāni yasmād viṣayamālaṃvya parābhavanti
||

8 | paṃcendriyāṇi | (daurmanasyaṃ saumanasyaṃ sukhaṃ duḥkhaṃ upekṣā)| daurmanasyendriyasya prathamadhyāne
nirodhaḥ | akhilasya duḥkhendriyasya dvitīyadhyāne nirodhaḥ | akhilasya saumanasyendriyasya
tṛtīyadhyāne nirodhaḥ | akhilasya sukhendriyasya caturthadhyāne nirodhaḥ |
akhilasya upekṣendriyasya asaṃjñisamāpattau nirodhaḥ ||

9 | trayaḥ sākalyena dhātavaḥ | prahāṇadhātuḥ vairāgyadhātuḥ nirodhadhātuḥ | jahāti rāgasaṃyojanaṃ
sarvānanyakleśāniti prahāṇadhātuḥ | rāgasaṃyojanaprahāṇamucyate vairāgyadhātuḥ | sarvānyadharmaprahāṇaṃ
nāma nirodha dhātuḥ ||

10 | rāganirodhe prāpnoti cittavimokṣaṃ | mohanirodhe prāpnoti prajñāvimokṣaṃ ||

11 | rāgo'pratisaṃyukte'dhyātmabahirdhāyatane pratisaṃyojayituṃ prabhuḥ | tathāhi | yugaṃ pratisaṃyojayituṃ
vṛṣabhau | tasmāt rāgārāgaviṣayeṣu rāgadveṣāsaṃprayuktaṃ bhavati upekṣācittaṃ
||

12 | daśa dharmāḥ | kāmadhātuḥ rūpadhātuḥ ārūpyadhātuḥ anāsravaḥ saṃprayuktaḥ viprayuktaḥ kuśalaḥ
akuśalaḥ avyākṛtaḥ asaṃskṛtaḥ | iti daśa dharmāḥ ||

13 | paṃca dharmā dharmājñānālaṃbanāḥ | katame paṃca | kāmadhātupratisaṃyuktāḥ saṃprayukta-viprayuktadharmāḥ
| anāsravāḥ saṃprayukta-viprayuktadharmāḥ | kuśalāḥ asaṃskṛtadharmāśceti
paṃca dharmāḥ ||

14 | anvayajñānālaṃbanāḥ sapta dharmāḥ | katame sapta | kāmadhātupratisaṃyuktāḥ saṃprayuktaviprayuktadharmāḥ
| ārūpyadhātupratisaṃyuktāḥ saṃprayuktaviprayuktadharmāḥ | anāsravāḥ saṃprayuktaviprayuktadharmāḥ
| kuśalāḥ asaṃskṛtadharmāśca ||

15 | paracittajñānālaṃbanāstrayo dharmāḥ | kāmadhātu pratisaṃyuktāḥ saṃprayuktadharmāḥ | rupadhātupratisaṃyuktāḥ
saṃprayuktadharmāḥ | anāsravāḥ saṃprayuktadharmāḥ ||

16 | saṃvṛtajñānālaṃbanā daśa dharmāḥ | kāmadhātupratisaṃyuktāḥ saṃprayuktaviprayuktadharmāḥ
| rūpadhātupratisaṃyuktāḥ saṃprayuktaviprayuktadharmāḥ | ārūpyadhātupratisaṃyuktāḥ saṃprayuktaviprayuktadharmāḥ
| anāsravāḥ saṃprayuktaviprayuktadharmāḥ | kuśalāḥ asaṃskṛtadharmāḥ
| avyākṛtāḥ asaṃskṛtadharmāśca ||

17 | duḥkhajñānaṃ samudayajñānaṃ pratyekaṃ ṣaḍdharmālaṃbanaṃ | tridhātupratisaṃyuktāḥ saṃprayuktaviprayukta
dharmāḥ | iti ṣaḍ dharmāḥ | nirodhajñānamekadharmālaṃbanaṃ | kuśalāḥ saṃskṛtadharmāḥ
(iti sa eko dharmaḥ)| mārgajñānaṃ dvidharmālaṃbanaṃ | anāsravāḥ saṃprayuktaviprayukta
dharmāḥ ||

18 | kṣayajñānamanutpādajñānaṃ ca navadharmālaṃbane | varjayitvā 'vyākṛtānasaṃskṛtadharmān ||

19 | svabhūmikaḥ kleśaḥ svabhūmikasaṃyojanānusaṃyojitāni sarvatragāṇi saṃyojanāni svabhūmau
parabhūmau sarvatragāṇi | pratyekamanyat saṃyojanaṃ svabhūmika saṃyojanānusaṃyojitaṃ ||

20 | dvividhā dharmāḥ | saṃprayuktā viprayuktāśca | saṃprayuktā dharmākatame | sarvacittacaitasikā
dharmāḥ | katame viprayuktā dharmāḥ | prāptyādayaḥ saptadaśa dharmāḥ | prāptiḥ |1|
āsaṃjñikasamāpattiḥ |2| nirodhasamāpattiḥ |3| asaṃjñi āyatanaṃ |4| jīvitendriyaṃ |5| nikāyasabhāgatā
|6| sthānaprāptiḥ |7| vastuprāptiḥ |8| āyatanaprāptiḥ |9| jātiḥ |10| jarā |11|
sthitiḥ |12| anityatā |13| nāmakāyaḥ |14| padakāyaḥ |15| vyaṃjanakāyaḥ |16| pṛthagjanatvaṃ
|17| sarvadharmaprāptikāle cittaviprayuktadharmāṇāṃ sahaprāptirityucyate prāptiḥ | janmamaraṇanirviṇṇasya
nirvāṇasaṃjñasya caturthadhyānabale bhūyo'lpaśaśūcittacaitasikadharmanirodhaḥ
ucyate āsaṃjñikasamāpattiḥ | prayatnasvedaparinirviṇṇasya viśrāmasaṃjñasya naivasaṃjñānāsaṃjñāyanasamāpattibale
bhūyolpaśaścittacaittasikadharmanirodhaḥ ucyate nirodhasamāpattiḥ
| asaṃjñidevalokopapannasya cittacaitasikadharmāḥ akiṃcitkarāḥ ucchinnāḥ - ityasaṃjñi āyatanaṃ
| caturmahābhūtendriyādīnāṃ saṃtāno'nucchinna ucyate jīvitendriyaṃ | vividhajanmasthāneṣu
sattvānāṃ jātikāyacittavacanāni sadṛśāni bhavantītyucyate sattvānāṃ nikāyasabhāgatā
| deśāntaraprāptirucyate sthānaprāptiḥ | sarvasaṃskṛtasaṃmiśravastūni vastuprāptiḥ | sarvāṇi
adhyātmabahirdhāyatanāni āyatanaprāptiḥ | sarvasaṃskārodayo jātiḥ | saṃskāraparipāko
jarā | saṃskārānirodhaḥ sthitiḥ | saṃskāranirodho'nityatā | sārthakākṣarāṇi nāmakāyaḥ | padasamuccayena
vastvabhidhānaṃ (=vākyaṃ)padakāyaḥ | vipulasamuccayaḥ (=varṇasamāmnāyaḥ)vyaṃjanakāyaḥ
| āryānāsravamārgāprāptiḥ pṛthagjanatvaṃ | iti saptadaśa |

21 | cittaviprayuktadharmeṣu katikuśalāḥ katyakuśalāḥ katyavyākṛtāḥ | dvau kuśalau saptāvyākṛtāḥ
aṣṭau vivecanīyāḥ | āsaṃjñikasamāpattirnirodhasamāpattiśca kuśalau | asaṃjñi āyatanaṃ
nikāyasabhāgatā nāmakāyaḥ padakāyaḥ vyaṃjanakāyaḥ jīvitendriyaṃ pṛthagjanatvaṃ ca avyākṛtāḥ
| prāptiḥ jātiḥ jarā sthitiḥ anityatā ca kuśaleṣu kuśalāḥ akuśaleṣvakuśalāḥ avyākṛteṣvavyākṛtāḥ
| sthānaprāptiḥ vastuprāptiḥ āyatanaprāptiśca kuśalākuśalāvyākṛtāḥ ||

22 | kati kāmadhātupratisaṃyuktāḥ kati rūpadhātupratisaṃyuktāḥ katyarūpadhātupratisaṃyuktāḥ
| trayaḥ kāmadhātupratisaṃyuktāḥ | dvau rūpadhātupratisaṃyuktau | eko'rūpadhātupratisaṃyuktaḥ
| ekādaśa vivecanīyāḥ kāmadhātupratisaṃyuktā vā rūpadhātupratisaṃyuktā vā arūpadhātupratisaṃyuktā
veti | nāmakāyapadakāyavyaṃjanakāyāḥ kāmadhātupratisaṃyuktāḥ | asaṃjñisamāpattyasaṃjñyāyatane
rūpadhātupratisaṃyukte | nirodhasamāpattirarūpadhātupratisaṃyuktā | prāptiḥ
jīvitendriyaṃ nikāyasabhāgatā sthānaprāptiḥ vastuprāptiḥ āyatanaprāptiḥ pṛthagjanatvaṃ ca
tridhātupratisaṃyuktāni | jātiḥ jarā sthitiḥ anityatā ca kāmadhātupratisaṃyukteṣu dharmeṣu
kāmadhātupratisaṃyuktāḥ rūpadhātu pratisaṃyukteṣu dharmeṣu rūpadhātupratisaṃyuktāḥ | arūpadhātupratisaṃyukteṣu
dharmeṣu arūpadhātupratisaṃyuktāḥ | apratisaṃyukteṣu dharmeṣu apratisaṃyuktāḥ
||

23 | tatra kati sāsravāḥ katyanāsravāḥ | trayodaśa sāsravāḥ | catvāro vivecanīyāḥ | jātiḥ jarā
sthitiḥ anityatā ca sāsraveṣu sāsravāḥ anāsraveṣu anāsravāḥ | prathamānāsravacittaprāptikāle
jahāti pṛthagjanatvaṃ | dhātvantaropapattikāle'pi pṛthagjanatvaṃ prahāya (tatraiva punaḥ)dhātvantare
labhate pṛthagjanatvaṃ | vairāgyakāle navamavimokṣamārge (pṛthagjanatva-)prahāṇaṃ
||

24 | trayaḥ asaṃskṛtāḥ | pratisaṃkhyānirodhaḥ apratisaṃkhyānirodhaḥ ākāśaṃ | pratisaṃkhyānirodhaḥ
katamaḥ | sāsravānāsravaprajñābalena sarvasaṃyojanaprahāṇe vimokṣa prāptirucyate pratisaṃkhyānirodhaḥ
| apratisaṃkhyānirodhaḥ katamaḥ | anāgatasya hetubhirutpādyasyānutpattirapratisaṃkhyānirodhaḥ
| ākāśaṃ katamat | arūpāyatanaṃ apratighātaḥ darśanānarhatocyate ākāśaṃ
||

25 | sabhāgahetuḥ | saṃprayuktahetuḥ | sahabhūhetuḥ | pūrvotpannasvasadṛśahetuḥ ajātapaścājjātasarvadharmāṇāṃ
kāraṇahetuḥ | evaṃ sarvatragaheturapi samanantarapratyayaḥ | sattveṣu vipākahetuḥ
sarve saṃskṛtadharmāḥ ||

26 | saṃskṛtadharmaphalamapi nirvāṇaphalaṃ | ko hetuḥ | yataḥ sarvasaṃskṛtadharmān hi pratītya
nirvāṇamārgaphalotpattiḥ ||

27 | saṃprayuktakadharmā ekasminnālaṃbane yugapatkāritrāḥ | paralakṣaṇāsvalakṣaṇeṣu cittacaitasikā
dharmāḥ sthānadeśarahitāḥ | ko hetuḥ | ālaṃbanasya sarvatragatvāt ||

28 | mārgotpattikāle saṃyojanāni nirudhyamānānīti jāyamānamārgeṇa vimuktimārgaprāptiḥ | mārgānirodhakāle
nirudhyamānenāntaryamārgeṇa chinneṣu saṃyojaneṣu jāyamānāyāṃ vimuktau vimuktiprāptiḥ
||

29 | trividho rāgaḥ | kāmarāgaḥ bhavarāgaḥ vibhavarāgaḥ | sarvavastuparyeṣaṇamucyate kāmarāgaḥ
| prāptau kārpaṇyamucyate bhavarāgaḥ | ucchedaṃ paśyata ucchedaparyeṣaṇaṃ vibhavarāgaḥ
||

30 | bhāvanayā prahāṇāya saptatriṃśat pakṣāḥ (=bodhipākṣikā dharmāḥ)||

31 | samyaksaṃkalpasamyagvāksamyakkarmasamyagājīvaprasrabdhyupekṣāḥ sthāpayitvā anye bhavaṃti
iṃdriyadharmāḥ | catuḥsmṛtyupasthāneṣu ekaikasya bhavati purataḥ pratyupasthitiḥ | tatra
ko hetuḥ | vibhajya sarvadharmālaṃvanatvāt ||

32 | sarve dharmāḥ parasaṃprayuktā ātmaviprayuktāḥ ||

33 | sālaṃbanadharmeṣu saṃyojanāni heyānīti bhavaprahāṇamaśeṣaprahāṇaṃ | aśeṣaprahāṇaṃ katamat
| prāptaduḥkhajñānasya aprāptasamudayajñānasya samudaya satyena (kleśānāṃ)prahāṇaṃ duḥkhasatyena
(kleśānāṃ)prahāṇaṃ ||

34 | trisatyālaṃbaneṣu dvividhākṣayaśraddhāprāptiḥ | duḥkhasatyasamudayasatyanirodhasatyeṣu
dharmaśīlākṣayā śraddhā | mārgasatye caturvidhākṣayaśraddhāprāptiḥ ||

35 | sarvacaitasikadharmāḥ cittasaṃskārā (=cetanā)'nuvartinaḥ | ekālaṃbanatvāt | evamavijñaptiśīlaṃ
jātiḥ sthitiḥ jarā ca cittasaṃskārānuvartikāḥ ||

36 | sarve sāsravā dharmāḥ prahātavyāḥ | kasya hetoḥ | yataḥ pāpāste samalāḥ ||

37 | sarve sāsravānāsravā dharmā jñātavyāḥ | tatkasya hetoḥ | prajñālaṃbanā hi sarvadharmāḥ
(iti hetoḥ)| (tatra)atītānāgatā dharmā dūre | kasmāt | akāritrāt | pratyutpannā dharmā antike
| kasmāt | sakāritrāt | asaṃskṛtā api antike | kasmāt | śīghraṃ prāpyatvāt | sarvasāsravā
dharmā dṛṣṭisthānīyāḥ paṃcadṛṣṭyālaṃbanatvāt ||

38 | bhūyo'lpaśaḥ prāptiḥ (=siddhiḥ)bhavatyekonaviṃśatīndriyāṇāmakṣayāṇāṃ | asti dve indriye
(anye)api dṛṣṭasatyapudgalasyākṣaye indriye aparihīṇarāge | ityekonaviṃśatirindriyāṇi | aṃtato'ṣṭāvindriyāṇi
chindanti kuśalamūlāni | krameṇāyuḥkṣaye pariśiṣyate kāyendriyaṃ | punaḥ
khalvarūpadhātu pṛthagjanasyāpi (tathā)||

39 | sparśaḥ indriyaviṣayavijñanānāṃ trikasaṃnipātād bhavati | sa paṃcavidhaḥ | sapratighaḥ
vikalpabahulaḥ vidyā avidyā navidyānāvidyā | paṃcavijñānasaṃprayuktatvāt sapratighaḥ | manovijñānasaṃprayuktatvādvikalpabahulaḥ
| kliṣṭaḥ sparśo'vidyā | anāsravaḥ sparśo vidyā | akliṣṭaḥ
sāsravaḥ sparśo na vidyānāvidyā ||

40 | dvābhyāṃ mārgābhyāṃ phalaprāptiḥ | prathamaḥ saṃyojanaprahāṇa (-mārgaḥ)| dvitīyo vimuktiprāpti
(-mārgaḥ)| arhadvipākacittaḥ parinirvāti | sarvadharmaparityāgāt ||

41 | catvāro bhavāḥ | jātibhavaḥ maraṇabhavaḥ mūlabhavaḥ antarābhavaḥ | ādyopapattau paṃcaskaṃdhaprāpti
rjātibhavaḥ | cyutikālikāḥ paṃcaskaṃdhā maraṇabhavaḥ | jātimaraṇayorantarai tadatiriktapaṃcaskaṃdheṣu
mūlabhavaḥ | cyuteranantaraṃ sarvagatiprāpakāḥ paṃcaskaṃdhāḥ antarābhavaḥ
||

42 | duḥkhasamudayasatyakṣāṃtijñānālaṃbano dharmaḥ sarva ucyate nirvedaḥ | nirvedavastvālaṃbanatvāt
| cartuṣu satyeṣu kṣāntijñānaṃ virāgo rāganirodhāt ||

43 | trayaḥ āsravāḥ | kāmaḥ bhavaḥ avidyā | kāmadhātāvavidyāṃ vihāyānyakleśāḥ kāmāsravaḥ | rūpārūpyadhātvoḥ
vihāyāvidyāmanyakleśāḥ bhavāsravaḥ | tridhātupratisaṃyuktaḥ saṃmoho'vidyāsravaḥ
||

44 | sarvāsravāṇāṃ nirodhakāle sarvaduḥkhanirodhaprāptiḥ sarvaprajñāmṛtarasaprāptiḥ ||

[ityabhidharmāmṛtaśāstre miśrakasaṃgrahanirdeśo nāma ṣoḍaśo binduḥ ||]

||  āryamārgaprāptasya ghoṣakābhidhānasya kṛtiḥ ||

|| abhidharmāmṛtaśāstraṃ [pariniṣṭhitam]||

