paṃcadaśo binduḥ

catvāri satyāni

1 | catvāri (ārya-)satyāni | duḥkhasatyaṃ samudaya nirodha mārgasatyaṃ || duḥkhasatyaṃ katamat
| ekavidhaṃ kleśalakṣaṇaṃ duḥkhaṃ | dvividhaṃ kāyaduḥkhaṃ cittaduḥkhaṃ | trividhaṃ duḥkhaduḥkhaṃ
vipariṇāmaduḥkhaṃ saṃskārānityatāduḥkhaṃ | kāyikamadhyātmaduḥkhaṃ bahirdhāduḥkhaṃ
mānasikamadhyātmaduḥkhaṃ bahirdhāduḥkhaṃ | paṃcavidhaṃ paṃcopādānaskaṃdhāḥ duḥkhaṃ | ṣaḍvidhaṃ
tridhātu (=kāmarūpārūpya )duḥkhaṃ triviṣa (=rāgadveṣamoha)duḥkhaṃ | saptavidhaṃ saptavijñānasthitiduḥkhaṃ
| aṣṭavidhaṃ duḥkhaṃ (tadyathā)jātiḥjarā vyādhiḥ maraṇaṃ apriyasaṃyogaḥ
priyaviprayogaḥ yatparyeṣamāṇo na labhate tat sarvaṃ vividhaṃ (=paṃcopādānaskaṃdharūpaṃ)duḥkhaṃ
| iti duḥkhasatyaṃ || (samudaya satyaṃ katamat)| vividhaduḥkhahetavaḥ paṃcopādānaskaṃdhāḥ
| iti samudaya satyaṃ | nirodhasatyaṃ katamat | duḥkhasamudayānāmaśeṣato nirodhe
nirodhālaṃbanā prajñocyate nirodhasatyaṃ || (mārgasatyaṃ katamat)| āryāṣṭāṃgikamārgabhāvanocyate
mārgasatyaṃ ||

2 | catuḥsatyakramo hānādhigamato jñātavyaḥ | svayaṃ bhāvayataḥ satyalakṣaṇaṃ satyataḥ phalaprāptiḥ
bhāvayituḥ pudgalasya na vaṃcanetyucyate satyaṃ | sthūlāvabodhataḥ kramaḥ | audarikaṃ
duḥkhasatyaṃ sahajaṃ budhyate iti prathamaṃ duḥkhasatyaṃ | duḥkhāvabodhād duḥkhahetoranumānaṃ
| tataḥ samudeti tatrotpadyata iti samudayasatyaṃ dvitīyaṃ | asya duḥkhasatyasya yatrāyatane
nirodhastatra prāptirvimokṣabhāvanāyā nirvāṇe | iti nirodhasatyaṃ tṛtīyaṃ | etasya
nirodhasatyasya prāptiḥ katamā | bhāvayataḥ āryāṣṭāṃgikamārgaṃ prahīṇe saṃyojane nirodhasatyaprāptiḥ
| iti mārgasatyaṃ caturthaṃ ||

3 | paṃcopādānaskaṃdhā nāma phalakāle duḥkhasatyaṃ | hetukāle paṃcopādānaskaṃdhā nāma samudayasatyamatho
duḥkha satyamapi | tathāhi | puruṣaḥ putro'pi nāma pitāpi ||

4 | samudayasatyaṃ bhūyaḥsaṃyojanaṃ | saṃyojanāni katamāni | nava saṃyojanāni | rāgasaṃyojanaṃ
pratigha māna avidyā dṛṣṭi parāmarśa mātsarya īrṣyāsaṃyojanaṃ | traidhātuko rāgaḥ rāgasaṃyojanaṃ
| sattveṣu cittasya prakopo doṣaścaṃḍatā nāma pratighasaṃyojanaṃ | saptavidho māno
mānasaṃyojanaṃ | tridhātupratisaṃyuktaḥ saṃmoho'vidyāsaṃyojanaṃ | trividhā dṛṣṭiḥ [satkāya-antagrāha-mithyādṛṣṭitrayaṃ]dṛṣṭisaṃyojanaṃ
| dve dṛṣṭī [dṛṣṭiparāmarśaśīlavrataparāmarśadvayaṃ]parāmarśasaṃyojanaṃ
| catuḥsatyeṣvaniścayo vicikitsā saṃyojanaṃ | cittasya kṛpaṇatā
snehādanutsargo mātsaryaṃsaṃyojanaṃ | dveṣeṇa pareṣvasūyā īrṣyāsaṃyojanaṃ ||

5 | nirodhasatyaṃ dvividhaṃ | sāsravaḥ (=sopādiḥ)saṃyojanakṣayo (nāma)nirodhaḥ prathamavidhaḥ
| anāsravaḥ(=nirupādiḥ)pratipadā (nirodhagāminyā)saṃyojanakṣayo (nāma)nirodho dvitīyavidhaḥ
||

6 | vividhāḥ pariśuddhadharmāḥ | tadyathā | catasraḥ pratisaṃvidaḥ | dharmaḥ niruktiḥ pratibhānaṃ
arthaḥ | sarveṣu nāmapadeṣu satyalakṣaṇato jñānaṃ dharmapratisaṃvit | sarvavacaneṣu
śāstreṣu prajñocyate nirukti pratisaṃvit | sarvadharmeṣu satyalakṣaṇato jñānaṃ pratibhānapratisaṃvit
| sarvā prajñā vacanaṃ dhyānaṃ abhijñāḥ jñānaṃ nāma arthapratisaṃvit ||

7 | srota āpannasya catasro'kṣayāḥ śraddhāḥ | buddhe'kṣayā śraddhā dharme'kṣayā śraddhā saṃghe'kṣayā
śraddhā pariśuddhaśīle'kṣayā śraddhā | arhatphalasaṃgṛhīteṣu sarvāśaikṣadharmeṣu
vividheṣu buddhādhimātrapuṇyaguṇeṣu anāsravā śraddhocyate buddha'kṣayā śraddhā | nirvāṇe'nāsrave
ca anāsravasatye ca śaikṣāśaikṣadharmeṣu ca bodhisattvasatyapuṇyaguṇeṣu ca anāsravā
śraddhā pariśuddhocyate dharme'kṣayā śraddhā | anāsravamārgaphalaprāptau śraddhā caturṣu
puruṣayugeṣu aṣṭapuruṣapudgaleṣu sarvapuṇyaguṇeṣu buddhaśrāvakasaṃgheṣu | aśraddhānyatīrthikeṣu
| ityucyate saṃghe'kṣayā śraddhā | avijñaptyanāsravaśīlayoranāsravā śraddhocyate śīle'kṣayā
śraddhā | pariśuddhasatyaprajñāsahagatā śraddhā tasmādavijeyetyanāsravaśīlaṃ | tasmādeva
akṣayā śraddhā | iti catasro'kṣayāḥ śraddhāḥ ||

8 | catvāri vastūni bhavanti samādhiṃ bhāvayataḥ | samādhiṃ bhāvayato dṛṣṭe dharme sukhavihāralābhaḥ
| samādhiṃ bhāvayato jñānadarśanalābhaḥ | samādhiṃ bhāvayato bhavati prajñāvivekaḥ
| samādhiṃ bhāvayataḥ āsravāṇāṃ nirodhasya lābhaḥ sarvasya ca kuśalasya | prathame dhyāne
dṛṣṭasukhavihārasya cyutyutpādajñānābhijñāyāḥ lābhaḥ | ityucyate jñānadarśanaṃ | upāyena
paryeṣayate puṇyaguṇān kāmadhātāvavijñaptiśīlaṃ śrutacintābhāvanānuśaṃsān sarvarūpārūpyadhātudharmān
sarvān anāsravān saṃskṛtān dharmān ityucyate prajñāvivekaḥ | vajropama caturthadhyānena
caramaśaikṣacittasahasaṃprayuktena āsravanirodhaḥ | ityucyate bhāvitaḥ samādhiḥ
| āsravāṇāṃ nirodhalābhaścaturthadhyānasaṃgṛhītaḥ ||

9 | catasraḥ pratipadaḥ | duḥkhāpratipaddhaṃdhābhijñā duḥkhāpratipatkṣiprābhijñā sukhāpratiddhaṃdhābhijñā
sukhāpratipatkṣiprābhijñā | śraddhānusāriṇo'nāsravadharmaṇo mṛdvindriyasya duḥkhāpratipaddhaṃdhābhijñā
| dharmānusāriṇo'nāsravadharmaṇo'dhimātrendriyasya duḥkhāpratitkṣiprābhijñā
| maulacaturdhyāneṣvadhimātrendriyasya mṛdvindriyasya ca dharmābhidhā sukhāpratipat
| tatra ko hetuḥ | śamathavipaśyanāmārgaḥ samaḥ (tatra)iti hetuḥ | anyabhūmiṣu śamathavipaśyanayoruccāvacatvād
duḥkhā (pratipad)| dvayoḥ sthānayo rasamāpatyanantaradhyānayoḥ
śamathamārgo'lpīyān vipaśyanāmārgo bhūyān | ārūpyadhātau vipaśyanāmārgo'lpīyān śamathamārgo
bhūyān | iti duḥkhādhigamatvād duḥkhā pratipat ||

10 | sapta vijñānasthitayaḥ | kāmadhātau sarvadevamanuṣyāḥ rūpadhātau sthāpayitvā prathamopapannadevān
brahmakāyikā devāḥ nānākāyanānāsaṃjñāḥ |1| brahmalokopapannāḥ nānākāyaikasaṃjñāḥ
|2| dvitīyadhyānopapannadevāḥ ekakāyanānāsaṃjñāḥ |3| tṛtīyadhyānopapannadevāḥ ekakāyaikasaṃjñāḥ
|4| ākāśānantyāyatanopapannadevāḥ |5| vijñānānantyāyatanopapannadevāḥ |6| ākiṃcanyāyatanopapannadevāḥ
|7| iti saptavijñānasthitayaḥ ||

11 | durgatau duḥkhā vedanā nihanti vijñānamiti na ṣaḍvijñānasthitiḥ | caturthadhyāne'saṃjñisamāpattau
(ca)vijñānasya nihatatvād naivāsti ṣaḍvijñāna sthitiprāptiḥ ||

12 | nava sattvāvāsāḥ | etāḥ saptavijñānasthitayaḥ asaṃjñisattvāḥ naivasaṃjñānāsaṃjñāyatanaṃ
ceti nava sattvāvāsāḥ | eteṣvāvāseṣu (sattvānāṃ)sthitatvāt ||

13 | vastrācchādana-peyakhādya-śayanāsana (saṃtoṣeṇa)prītyā (ca)kleśakṣayo bhāvanālaṃbanabalena
mārgaprāptiḥ | ityucyaṃte catvāryāryabījāni | praṇīte vā hīne vā vastrācchādane peyakhādye
śayanāsane saṃtoṣa iti trīṇyāryabījāni | arjane (duḥkhaṃ)rakṣaṇe (duḥkhaṃ)kṣaye duḥkhaṃ
| tribhiraterduḥkhaiḥ kuśalamārgahāniḥ | nirāhārasya prāṇino na sthitiḥ | ityadhigantavyaḥ
saṃtoṣaḥ | [(tataḥ)]triduḥkhakṣayaḥ |]vairāgyacitte sukhaprītilābhaḥ | iti caturthaṃ (āryabījaṃ)||

14 | aṣṭottaraśataṃ vedanāḥ cakṣuśrotraghrāṇajihvākāyamanaḥsparśairjāyante | ityucyaṃte ṣaṭ
sparśāḥ | (tāḥ sparśajā vedanāḥ)bhavanti trividhāḥ | cakṣuṣā rūpadarśane saumanasyaṃ daurmanasyaṃ
upekṣā yāvat manasā dharmasmaraṇe saumanasyaṃ daurmanasyaṃ upekṣā | tatra (ekaikā)kuśalā
(vā bhavati)akuśalā (vā)| (evaṃ)kuśalā aṣṭādaśa akuśalā aṣṭādaśa | iti ṣaṭtriṃśat (punaḥ)tridhā
bhinnā bhavantyaṣṭottaraśataṃ | (tathāhi |)ṣaṭtriṃśadatītāḥ ṣaṭtriṃśadanāgatāḥ
ṣaṭtriṃśat pratyutpannāḥ || paṃca vijñānāni na śaknuvanti vivektaṃ tasmānna teṣu saumanasyaṃ
(vā bhavati)daurmanasyaṃ (vā)||

15 | cittasaṃskāre caitasikadharmasaṃtānasya satatamavicchinnaṃ cintanaṃ nāma smṛtiḥ | ciṃtanahetupratyayā
anusaranti tān dharmān iti hetorāvṛttā bhavati cintā | vijñānasmṛtibalaṃ dṛḍhaṃ
bhavati | iti nātītadharmapramoṣaḥ ||

16 | suptaḥ puruṣaḥ cittacaitasikadharmān pratītya svapnaṃ paśyati | ahetukamapratyayaṃ cāpi
paśyati svapnaṃ | eṣa svapno'tītādhvako vā bhavati anāgatādhvako vā | cet svapne jātaśṛṃgapuruṣadarśanaṃ
tarhi (jāgarasya)pūrvaṃ gośṛṃgadarśanaṃ tato manuṣyasya kimupādāya na śṛṃgotpāda
iti bhṛśaṃ cintanaṃ tata evaṃ smarataḥ prasuptasya bhavati jātaśṛṃgapuruṣadarśanaṃ
||

17 | cittavikṣepaścittabhrāntirucyate saṃmohaḥ | glāne śarīre bhavati saṃmohaḥ | bhūtāveśena
bhavati saṃmohaḥ | pūrvajanmapratyayena bhavati saṃmohaḥ ||

18 | trayaḥ skaṃdhāḥ | śīlaskaṃdhaḥ | samādhiskaṃdhaḥ | prajñāskaṃdhaḥ || śīlaskaṃdhaḥ katamaḥ
| kāmadhātau vijñapti (śīlaṃ)avijñaptiśīlaṃ | rūpadhātāvavijñaptiśīlaṃ || samādhiskaṃdhaḥ
katamaḥ | caturdaśa samādhibhāvanā || prajñāskandhaḥ katamaḥ | trividhā prajñā | śrutamayī
cintāmayī bhāvanāmayī | kāmadhātau dvividhā śrutamayī bhāvanāmayī | ārūpyadhātāvekadhā
bhāvanāmayī ||

19 | dvividhaḥ saṃvaraḥ | prathama indriyasaṃvaraḥ dvitīyaḥ śīlasaṃvaraḥ | indriyasaṃvaraḥ katamaḥ
| nopagantuṃ prāpya cintayati mātṛgrāmaṃ | agrajānujātanujāsaṃjñayā paśyan striyaṃ
na cintayati na strīndriyasaṃjñāsmṛtiṃ janayati yato bhavanti bhūyaḥkleśāḥ | pratyavekṣate
kāyacittavivekaṃ | itīndriyasaṃvaraḥ || (śīlasaṃvaraḥ katamaḥ |)pariharati rāgaṃ vividhānakuśalān
dharmān | akliṣṭo'nāpattikacittaḥ pūrṇaṃ pariharati sapta rāgān | iti śīlasaṃvaraḥ
||

20 | kleśaḥ akuśalakarma akuśalakarmavipākaḥ | iti trīṇyāvaraṇāni | (paṃca)ānantaryakarmāṇi
atyantagurukleśebhyastridurgativipākebhyo bhavanti | triṣu vastuṣu cedekamapi vastu na bhavatyāryadharmalābhaḥ
| ityucyate āvaraṇaṃ ||

21 | akuśalavitarkavicārastrividhaḥ | rāgo dveṣo mohaḥ | ete nighnanti trividhaṃ kuśalavitarkavicāraṃ
arāgaṃ adveṣaṃ amohaṃ | trividho vyādhiḥ | rāgo dvaṣo mohaḥ | eṣāṃ trividhavyādhīnāṃ
trividhaṃ bhaiṣajyaṃ kāye aśucyanupaśyanā satveṣu maitrībhāvanā dvādaśāṃgaḥ pratītyasamutpādaḥ
| iti trividhaṃ bhaiṣajyaṃ ||

22 | kāyabhāvanā śīlabhāvanā cittabhāvanā prajñābhāvanā | ete dharmāḥ sarvān (eva)akuśalavipākān
na pratilabhate | labhate vā'lpataravipākaṃ | pratyutpanne'dhvani vā anāgate'dhvani vā
labhate vipākaṃ | kāyabhāvanā katamā | vividhaṃ paśyatyanityādikaṃ | śīlabhāvanā katamā
| gṛhītvā śīlaṃ nāpattiko bhavati satatamanurakṣati | cittabhāvanā katamā | akuśalavitarkaparihāreṇa
bhāvayati kuśalavitarkān | prajñābhāvanā katamā | vividhaṃ vivinakti kuśaladharmān
vardhayati prajñāṃ ||

23 | kuśalacārī pudgalaḥ kṣipraṃ labhate sugatiṃ | akuśalacārī kṣipraṃ labhate durgatiṃ | kuśalo
vā pudgalaḥ patati durgatau | akuśalo vā pudgalo jāyate sugatau | pūrvajanmaprabalahetupratyayaiḥ
vipākaśeṣasyāparisamāptau cyutikāle caramacittasya kuśalākuśalahetoḥ kuśalo'pi
patati durgatau akuśalo'pi jāyate sugatau ||

[ityabhidharmāmṛtaśāstre catuḥsatyanirdeśo nāma paṃcadaśo binduḥ ||]

