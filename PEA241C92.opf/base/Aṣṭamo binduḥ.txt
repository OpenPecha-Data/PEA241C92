aṣṭamo binduḥ

pariśuddhendriyāṇi

1 | rāgadveṣamohaiścittasaṃprayogo nāma kleśaḥ sa ucyate saṃyojanaṃ | (tat-)parihātukāmasya
(trividhaṃ bhavati prahāṇaṃ)| viṣkaṃbhaṇa(-prahāṇaṃ)| (tadaṃga-)prahāṇaṃ | prajñayā samuccheda
(-prahāṇaṃ)ca || viṣkaṃbhaṇa (-prahāṇaṃ)katamat | aprāpte'nāsravacitte śīlagrahaṇabhāvanabhyāṃ
sthāpayati rāgadveṣamohān cittaṃ bhavatyanupādānamiti viṣkaṃbhaṇa (prahāṇaṃ)|| (tadaṃga)prahāṇaṃ
katamat | prāpya dhyānasamādhiṃ parityajati kāmaduścaritamakuśaladharmāṃśceti
(tadaṃga)prahāṇaṃ || prajñayā samucchedaprahāṇaṃ katamat | prabuddhamate duḥkhamālaṃbya
bhāvayataḥ (kleśa)samuccheda iti (prajñayā)samuccheda(prahāṇaṃ)| yathā viṣkaṃbhaṇa(kāle)yathā
vā (tadaṃga)prahāṇakale (cittasya)viśuddhirnāpi vā viśuddhiḥ (na tathā samucchedaprahāṇakāle)|
anāsravaprajñayā prahāṇaṃ tu viśuddhireva ||

2 | dvāviṃśatirindriyāṇi | (tatra)bāhyāyatanāni (ṣoḍaśa)| puruṣendriyaṃ strī jīvita duḥkha sukha
daurmanasya saumanasya upekṣā śraddhā smṛti samādhi prajñā ājñāsyāmi ājñā ājñātāvīndriyaṃ
| adhyātmikāni ṣaḍindriyāṇi yathā pūrvamuktāni || puṃlakṣaṇaṃ puruṣavijñānamiti puruṣendriyaṃ
| strīlakṣaṇaṃ strīvijñānamiti strīndriyaṃ | traidhātukajīvanalakṣaṇamiti jīvitendriyaṃ
| paṃca vijñānasaṃyuktā sukhā vedaneti sukhendriyaṃ | paṃcavijñānasaṃprayuktā duḥkhā
vedaneti duḥkhandriyaṃ | manovijñānasaṃprayuktā sukhā vedaneti saumanasyendriyaṃ | manovijñānasaṃprayuktā
duḥkhā vedaneti daurmanasyendriyaṃ | ṣaḍvijñānasaṃprayuktā aduḥkhā'sukhā
vedanetyupekṣendriyaṃ | sarvakuśaladharmeṣu śraddhānamiti śraddhendriyaṃ | evaṃ vīrya-smṛti-samādhi-prajñendriyāṇi
| dṛḍhaśraddhādṛḍhadharmamārgasaṃgrāhakāṇi anāsravāṇi navendriyāṇītyājñāsyāmīndriyaṃ
| śraddhāvimokṣadarśanamārgasaṃgrāhakāṇi anāsravāṇi navendriyāṇītyājñendriyaṃ
| aśaikṣamārgasaṃgrāhakāṇi anāsravanavendriyāṇi ājñātāvīndriyaṃ ||

3 | indriyārthaḥ katamaḥ | balavattvaṃ paṭutvaṃ ceti indriyārthaḥ | ṣaḍupalabdhipuruṣastrījīvitendriyāṇi
nava lokadhātau balavanti paṭūni ca | paṃca vedanendriyāṇi (sukhaṃ saumanasyaṃ
duḥkhaṃ daurmanasyamupekṣā ceti)kleśotpāde balavanti paṭūni ca | śraddhādipaṃcendriyāṇi
kuśaladharmeṣu balavanti paṭūni ca | trīṇyanāsravāṇīndriyāṇi (ājñāsyāmi-ājñā-ājñātāvī ceti)mārgaprāptihetutvānmārge
balavanti paṭūni ca | sarvendriyāṇāṃ pṛthakpṛthak svaṃ balaṃ bhavati
pāṭavaṃ ca ||

4 | dvāviṃśatīndriyeṣu kati kāmadhātupratisaṃyuktāni kati rūpārūpyadhātupratisaṃyuktāni katyapratisaṃyuktāni
|| catvārīndriyāṇi kāmadhātu pratisaṃyuktāni | puruṣastrīduḥkhadaurmanasyendriyāṇi
|| paṃcendriyāṇi kāmarūpadhātupratisaṃyuktāni | cakṣuḥśrotraghrāṇajihvākāyendriyāṇi
|| sāsrave sukhasaumanasyendriye kāmarūpadhātupratisaṃyukte || sāsravāṇi upekṣāmanojīvitendriyāṇi
śraddhādīni ca paṃcendriyāṇi sakalatridhātupratisaṃyuktāni | anāsravāṇi mana indriyamupekṣendriyaṃ
sukhasaumanasyendriye śraddhādīni paṃcendriyāṇi apratisaṃyuktāni | etāni
navendriyāṇi tribhiranāsravendriyaiḥ ājñāsyāmīndriyājñendriyājñātāvīndriyaiḥ sahādhiṣṭhānāni
||

5 | dvāviṃśatīndriyeṣu katyupāttāni katyanupāttāni | sukhādipaṃcendriyāṇi śraddhādipaṃcendriyāṇi
mana indriyaṃ trīṇyanāsravendriyāṇi ca bhavantyanupāttāni | avaśiṣṭānyanyānīndriyāṇi
bhavanti upāttāni vā anupāttāni vā ||

6 | dvāviṃśatīndriyeṣu kati kuśalāni katyakuśalāni katyavyākṛtāni | aṣṭāvindriyāṇi kuśalāni
śraddhādīni paṃca trīṇi cānāsravāṇi | aṣṭāvavyākṛtāni cakṣurādipaṃcendriyāṇi puruṣastrījīvitendriyāṇi
ca | ṣaṣṭhaṃ (mana indriyaṃ)vivekṣyamāṇaṃ | mana indriyaṃ sukhādīni paṃca vedanendriyāṇi
bhavanti kuśalāni vā akuśalāni vā avyākṛtāni vā ||

7 | dvāviṃśatīndriyeṣu kati sāsravāṇi katyanāsravāṇi | śraddhādīni paṃca sukhaṃ saumanasyamupekṣā
manaśca bhavanti sāsravāṇi vā anāsravāṇi vā | paścimāni trīṇyekadhānāsravāṇyeva | daśendriyāṇi
sāsravāṇi cakṣuḥ śrotraṃ ghrāṇaṃ jihvā kāyaḥ puruṣaḥ strī jīvitaṃ daurmanasyaṃ
duḥkhaṃ ceti ||

8 | triyonijātiḥ pratilabhate dve indriye kāyendriyaṃ jīvitendriyaṃ ca | aupapādukajāteḥ ṣaṭ
sapta aṣṭau vā (indriyāṇi | tathāhi |)aliṃgānāṃ ṣaṭ | ekaliṃgānāṃ sapta | dviliṃgānāmaṣṭau
cakṣurādīni paṃca jīvitastrīpuruṣendriyāṇi ca | avaśiṣṭānāmindriyāṇāṃ krameṇa pratilābhaḥ
| rūpadhātau prathamaṃ ṣaḍindriyāṇāṃ pratilābhaḥ paṃcānāṃ vedanendriyāṇāṃ jīvitendriyasya
ca | arūpadhātau prathamaṃ kevalasya jīvitendriyasya pratilābhaḥ || kāmadhātau avyākṛtacittasya
(pudgalasya)kramamṛtyau (indriyāṇi nirudhyante)catvāri | aṣṭau vā | nava vā | daśa
vā || akuśalacittasya mṛtyau nava | trayodaśa vā | caturdaśa vā | paṃcadaśa vā ||

9 | dvāviṃśatīndriyeṣu kati satyadarśanaheyāni kati bhāvanāheyāni katyaheyāni | catvāri indriyāṇi
satyadarśanaheyāni vā bhāvanāheyāni vā aheyāni vā (katamāni catvāri |)manaḥsukhasaumanasyopekṣendriyāṇi
| daurmanasyendriyaṃ satyadarśanaheyaṃ vā bhāvanāheyaṃ vā | śraddhādīni
paṃcendriyāṇi bhāvanāheyāni vā aheyāni vā | trīṇyanāsravendriyāṇi aheyāni | avaśiṣṭānīndriyāṇi
bhāvanāheyāni ||

[ityabhidharmāmṛtaśāstre pariśuddhendriyanirdeśo nāmāṣṭamo binduḥ ||]

