caturdaśo binduḥ

bodhipākṣikadharmāḥ

1 | smṛtyupasthānāni samyakprahāṇāni ṛddhipādā indriyāṇi balāni bodhyaṃgāni (aṣṭāṃgika ārya-)mārgaśceti
sapta dharmā nirvāṇopagāḥ | tatra sapta bodhyaṃgānyanāsravāṇi | ṣaḍ vibhājyāḥ
| (te)sāsravā vā anāsravā vā | apara āha | sapta bodhyaṃgāni aṣṭāṃgikaḥ (ārya-)mārgaśceti
sākalyena anāsravāṇi | anye śiṣṭāḥ (dvidhā)vibhājyāḥ ||

2 | catvāri smṛtyupasthānāni | caturvidhāni (api)sarvabhūmidhyāneṣu saṃgṛhītāni bhavanti | nityaṃ
smṛtirakṣiṇī prajñocyate smṛtyupasthānaṃ | tridhā kāyasmṛtau bhāvitā prajñocyate kāyasmṛtyupasthānaṃ
| evaṃ vedanā-citta-dharmasmṛtyupasthānāni | iti catvāri smṛtyupasthānāni
||

3 | kimupādāya nocyante trīṇi smṛtyupasthānāni | paṃca vā smṛtyupasthānāni | yasmāccaturo viparyāsān
bhindanti tasmāccatvāryevocyante smṛtyupasthānāni (na nyūnādhikāni)||

4 | kāyasmṛtyupasthānaṃ katamat | yasmāt śucisaṃjñāviparyāsaṃ vyantīkaroti tasmāt kāyasatyalakṣaṇaṃ
pratyavekṣate (yadidaṃ)ṣaṭtriṃśadaśucayaḥ | tathāhi | mṛte kṛmijanma pūtigandhaḥ asthikānāṃ
sthitirityādi | evaṃ paśyan kāyaṃ śucisaṃjñāviparyāsaṃ kṣapayati ||

5 | vedanāsmṛtyupasthānaṃ katamat | paśyati sarvāsāṃ vedanānāṃ utpādaṃ sthitiṃ nirodhaṃ duḥkhatāṃ
| sukhāyāṃ vedanāyāṃ rāgasaṃyojanaṃ duḥkhāyāṃ vedanāyāṃ dveṣa (=pratigha)saṃyojanaṃ
aduḥkhāsukhāyāṃ vedanāyāmavidyāsaṃyojanaṃ | paśyati (sarvamidaṃ)anityaṃ duḥkhaṃ śūnyaṃ anātmakaṃ
| iti vedanāsmṛtyupasthānaṃ ||

6 | cittasmṛtyupasthānaṃ katamat | paśyati kliṣṭaṃ cittaṃ akliṣṭaṃ cittaṃ samāhitaṃ cittaṃ asamāhitaṃ
cittaṃ | paśyatyanityādikaṃ | iti cittasmṛtyupasthānaṃ ||

7 | dharmasmṛtyupasthānaṃ katamat | paśyatyadhyātmadharmān | paśyati bahirdhādharmān | paśyatyadhyātmabahirdhādharmān
| paśyati yo'tīto dharmo yaścāgataḥ | paśyati saṃyojanāni kati hīnāni
katyahīnāni | paśyati duḥkhaṃ (yad)anityaṃ | paśyati samudayahetūn | paśyati nirodhaṃ
| iti dharmasmṛtyupasthānaṃ ||

8 | catvāri samyakprahāṇāni katamāni | utpannānāmakuśalānāṃ dharmāṇāṃ prahāṇāya cchandaṃ janayati
vyāyāmacchaṃdo vīryamārabhate cittaṃ pragṛhṇāti kuśaladharmasthitaye | anutpannānāmakuśalānāṃ
dharmāṇāṃ anutpādāya vīryamārabhate citaṃ pragṛhṇāti kuśaladharmasthitaye | anutpannānāṃ
kuśalānāṃ dharmāṇāmutpādāya cchandaṃ janayati vīryamārabhate kuśaladharmasthitaye
| utpannānāṃ kuśaladharmāṇāṃ smṛtaye sthitaye asaṃpramoṣāya bhūyobhāvāya vaipulyāya (cchandaṃ
janayati)vīryamārabhate kuśaladharmasthitaye ||

9 | catvāraḥ ṛddhipādāḥ katame | chaṃdasamādhiḥ vīryasamādhiḥ cittasamādhiḥ mīmāṃsāsamādhiḥ
| etebhyaḥ sarvapuṇyaguṇaprāptirityucyante ṛddhipādāḥ | chandasamādhiprahāṇasaṃskārasamanvāgataḥ
prathama ṛddhipādaḥ | icchākaraṇāducyate cchandaḥ | cittaṃ na vikṣiptaṃ bhavatītyucyate
samādhiḥ | chandaḥ vīryaṃ smṛtiḥ prajñā prītiḥ prasrabdhiḥ - ityete sarvasaṃskārāḥ chandasamādhisahagatāḥ
| evaṃ vīryacittamīmāṃsācchaṃdādhimātracchandataḥ samādhilābha ityucyate
cchandasamādhiḥ | evaṃ vīryacittamīmāṃsā (samādhayaḥ)| iti catvāraḥ ṛddhipādāḥ ||

10 | śraddhā vīryaṃ smṛtiḥ samādhiḥ prajñā cetyucyante paṃcendriyāṇi | caturṣu (=triṣu ratneṣu
śīle ca )akṣobhyaśraddheṣu yā śraddhā socyate śraddhendriyaṃ | caturṣu samyakprahāṇeṣu
vīryamucyate vīryendriyaṃ | caturṣu smṛtyupasthāneṣu smṛtyasaṃpramoṣa ucyate smṛtīndriyaṃ
| caturṣu dhyāneṣu samādhirucyate samādhīndriyaṃ | catuḥsatyeṣu prajñocyate prajñendriyaṃ
| indriyaṃ (indateḥ)dakṣatvāt kṣipratvāt agriyatvāt | itīndriyārthaḥ ||

11 | śraddhādīni paṃca balāni | pāpakākuśaladharmairaparikṣeyamiti balaṃ | parittāni bhavantīndriyāṇi
mahānti bhavanti balāni ||

12 | smṛtiḥ dharmavicayaḥ vīryaṃ prītiḥ prasrabdhiḥ samādhiḥ upekṣā ceti sapta bodhyaṃgāni |
smṛtiḥ katamā | smarati saṃskṛti dharmāḥ sotpādanirodhā vividhadoṣāḥ | nirvāṇaṃ praṇītataraṃ
| ityucyate smṛtiḥ saṃbodhyaṃgaṃ | tatra vivicya (=vibhajya )bhāvayatīti dharmavijayaḥ
saṃbodhyaṃgaṃ | tatra bhāvayan vīryamārabhate iti vīryaṃ saṃbodhyaṃgaṃ | tatra prāptaṃ kuśaladharmarasaṃ
sākṣātkurvan tṛpyatīti prītiḥ saṃbodhyaṃgaṃ | tatra bhāvayataḥ kāyacittayoḥ
laghutā mṛdutā viśramaḥ samādhyanuvṛttirityucyate prasrabdhiḥ saṃbodhyaṃgaṃ | tatra ālaṃbanasthitikaṃ
cittaṃ,na bhavati vikṣiptamiti samādhiḥ saṃbodhyaṃgaṃ | tatrāhitaṃ cittaṃ viramati
na smarati na ca cchandaṃ janayati - ityupekṣāsaṃbodhyaṃgaṃ | vividhaprajñābhiḥ (=saṃbodhyaṃgarūpābhiḥ)dhyānasamāpattibalaprāptiḥ
| sarvakleśahāniḥ | iti saptānāṃ saṃbodhyaṃgānāṃ
phalaṃ ||

13 | samyagdṛṣṭiḥ samyaksaṃkalpaḥ samyagvāk samyakkarma samyagājīvaḥ samyagvyāyāmaḥ samyaksmṛtiḥ
samyaksamādhiḥ | ityaṣṭāṃgikaḥ āryamārgaḥ | catuḥsatyeṣu satyato dhīrucyate samyagdarśanaṃ
| tatra kuśalena adveṣeṇa akleśena (ceti)triprakāreṇa vipaśyanocyate samyaksaṃkalpaḥ
| caturvidhamithyāvākprahāṇamucyate samyagvāk | trividhamithyākarmaprahāṇamucyate samyakkarma
| akuśalamithyājīvaprahāṇamucyate samyagājīvaḥ | tatra bhāvayan vīryamārabhate iti samyagvyāyāmaḥ
| tatra bhāvayataḥ smṛtyasaṃpramoṣa ucyate samyaksmṛtiḥ | tatra samāhitā sthitirucyate
samyaksamādhiḥ | ityaṣṭāṃgiko nirvāṇagāmī mārgaḥ ||

14 | śraddhā vīryaṃ smṛtiḥ samādhiḥ prajñā prītiḥ prasrabdhiḥ upekṣā saṃkalpaḥ śīlaṃ | iti daśadharmāṇām
(eva)saptatriṃśadvibhāgāḥ | (tadyathā)| śraddhā dharma ucyate śraddhendriyaṃ
śraddhā balaṃ | vīryamucyate vīryendriyaṃ vīryabalaṃ catuḥsamyakprahāṇāni vīryasaṃbodhyaṃgaṃ
(mārgāgaṃ)samyagvyāyāmaḥ | (smṛtirucyate)smṛtīndriyaṃ smṛtibalaṃ smṛtisaṃbodhyaṃgaṃ (mārgāgaṃ)samyaksmṛtiḥ
| prītiḥ prītisaṃbodhyaṃgaṃ | prajñā prajñendriyaṃ prajñābalaṃ catuḥsmṛtyupasthānāni
dharmavicayasaṃbodhyaṃgaṃ samyagdṛṣṭiḥ | prasrabdhiḥ prasrabdhibodhyaṃgaṃ |
samādhiḥ samādhīndriyaṃ samādhibalaṃ catvāraḥ ṛddhipādāḥ samādhisaṃbodhyaṃgaṃ (mārgāgaṃ)samyaksamādhiḥ
| upekṣā upekṣāsaṃbodhyaṃgaṃ | saṃkalpaḥ (mārgāgaṃ)samyaksaṃkalpaḥ | śīlaṃ samyagvāk
samyakkarma samyagājīvaḥ || samyaghetupratyayaiścaturvidhaprajñopasthitirucyate smṛtyupasthānaṃ
| samyagvīryamucyate samyakprahāṇaṃ | ālaṃbane samāhitā sthitiravikṣepa ucyate
catvāraḥ ṛddhipādā iti | mṛdvindriyapudgalasya citta jātāni (śraddhādīni)ucyate paṃcendriyāṇi
| adhimātrendriyapudgalasya citte jātāni (śraddhādīni)ucyaṃte paṃca balāni | satyadarśanamārge
(samyagdṛṣṭyādiḥ)ucyate aṣṭāṃgikaḥ āryamārgaḥ | bhāvanāmārge (smṛtyādīni)ucyaṃte
sapta bodhyaṃgāni || daśabhireteḥ pūrvokteḥ dharmaiḥ saptatriṃśad (bodhi)pākṣikāṇāṃ saṃgrahaḥ
||

15 | asamāpattidhyānabhūmau ṣaṭtriṃśad varjayitvā prītisaṃbodhyaṃgaṃ | dvitīyadhyānabhmāvapi
ṣaṭtriṃśad varjayitvā samyaksaṃkalpaṃ | tṛtīyadhyānacaturthadhyānamadhyamadhyāneṣu ca paṃcatriṃśad
varjayitvā prītisaṃbodhyaṃgaṃ samyaksaṃkalpaṃ | prathamadhyāne saptatriṃśat | triṣu
śūnya (=ārūpya)samāpattiṣu dvātriṃśad varjayitvā prītisaṃbodhyaṃgaṃ samyaksaṃkalpaṃ samyagvācaṃ
samyakkarma samyagājīvaṃ | bhavāgre dvāviṃśatiraṃgāni varjayitvā sapta bodhyaṃgāni
aṣṭau mārgāṃgāni | kāmadhātāvapi dvāviṃśatiḥ varjayitvā saptabodhyaṃgāni aṣṭau mārgāṃgāni
||

[ityabhidharmāmṛtaśāstre bodhipākṣikadharmanirdeśo nāma caturdaśo vinduḥ ||]

