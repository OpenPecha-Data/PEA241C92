caturthā binduḥ

karma

1 | saṃkliṣṭe citte kleśānālambya bhavati saṃkliṣṭakarmotpādaḥ | saṃkliṣṭa karmaṇi satyanubhūyate
saṃkliṣṭo vipākaḥ || katamat saṃkliṣṭaṃ karma | bhavati (saṃkliṣṭakarmaṇāṃ)trikairvibhāgaḥ
|| (tathāhi)| kāyakarma | vākkarma | manaḥ karma || kuśalakarma | akuśalakarma | avyākṛtakarma
|| śaikṣakarma | aśaikṣakarma | naśaikṣanāśaikṣakarma || satyadarśanaheyakarma
|| bhāvanāheyakarma | aheyakarma ||

2 | (vipākaḥ katamaḥ)| aihikavipākaḥ (=dṛṣṭadharmavipākaḥ)| jātivipākaḥ(=upapadyavedanīyavipākaḥ)|
sāṃparāyikavipākaḥ(=aparaparyāyavedanīyavipākaḥ )| sukhavipākaḥ | duḥkhavipākaḥ | asukhāduḥkhavipākaḥ
| kṛṣṇavipākaḥ | śuklavipākaḥ | saṃkliṣṭa(=kṛṣṇaśukla)vipākaḥ ||

3 | akṛṣṇāśuklāvipākaṃ karmakṣayakarma | niyatavedyavipākaṃ karma | aniyatavedyavipākaṃ karma
||

4 | katamat kāyakarma | kāyaceṣṭā kāyavyāpāraḥ || katamad vākkarma | vākceṣṭā vāgvyāpāraḥ ||
katamanmanaḥ karma | manaśceṣṭā manaścetanā || katamat kuśalakarma | kuśalakāyavyāpāraḥ |
kuśalavāgvyāpāraḥ | kuśalā mānasī cetanā || katamad akuśalakarma | akuśalakāyavyāpāraḥ |
akuśalavāgvyāpāraḥ | akuśalā mānasī cetanā || katamad avyākṛtakarma | avyākṛtā kāyaceṣṭā |
avyākṛtā vākceṣṭā | avyākṛtā mānasī cetanā || katamat śaikṣakarma | śaikṣasya kāyāvijñaptiḥ
| śaikṣasya vāgavijñaptiḥ | śaikṣasya mānasī cetanā || katamad aśaikṣakarma | aśaikṣasya
kāyāvijñaptiḥ | aśaikṣasya vāgavijñaptiḥ | aśaikṣasya mānasī cetanā || katamannaśaikṣanāśaikṣakarma
| sāsravā kāyaceṣṭā vākceṣṭā mānasī cetanā || katamat satyadarśanaheyakarma |
śraddhānusāriṇo dharmānusāriṇaḥ kṣāntidṛṣṭyā heyā aṣṭāśītiranuśayāścittasaṃprayuktāḥ || katamad
bhāvanāheyakarma | śraddhāvimokṣadarśanopalabdhabhāvanayā heyā daśānuśayāścittasaṃprayuktāḥ
| kliṣṭe kāyavākkarmaṇī | kuśalasāsravakarma | avyākṛtakarma || katamadaheyakarma
| sarvamanāsravaṃ karma ||

5 | katama aihikavipākaḥ | kuśalākuśalānāṃ kṛtakamaṇāṃ ya ihaloke (phala-)lābho na paraloke
|| katamo jātivipākaḥ | kuśalākuśalakarmānusāraṃ pretya prathamāyāṃ jātau yo vipākalābho na
tadanyajātau || katamaḥ sāṃparāyikavipākaḥ | kuśalākuśalakarmānusāraṃ pretya dvitīya (=prathametara)jātau
yo (vipāka-)lābhaḥ | tṛtīyacaturthyādiṣu ca jātiṣu yo vipākalābhaḥ || katamaḥ
sukhavipākaḥ | kāmāvacarakuśalakarmaṇā yāvattṛtīyadhyānaṃ rūpāvacarakuśalakarmaṇā ca
vedanīyaḥ sukho vipākaḥ || katamo duḥkhavipākaḥ | akuśalakarmaṇā vedanīyo vipākaḥ || katamo'duḥkhāsukhavipākaḥ
| caturthadhyānasāsravakuśalakarmaṇā arūpāvacarasāsravakuśalakarmaṇā
ca (vedanīyo vipākaḥ)|| katamaḥ kṛṣṇakṛṣṇavipākaḥ | akuśalakarmaṇā kṛṣṇakṛṣṇavipākaḥ || katamaḥ
śuklaśuklavipākaḥ | sāsravakuśalakarmaṇā śuklaśuklavipākaḥ || katamaḥ saṃkliṣṭavipākaḥ
(=miśravipākaḥ)| kāmāvacarakuśalākuśalasaṃkliṣṭa-(=miśra)karmaṇā vedanīyaḥ saṃkliṣṭaḥ(=miśraḥ)vipākaḥ
||

6 | katamadakṛṣṇāśuklāvipākaṃ karma | traidhātukānāmāsravāṇāṃ parikṣayakāle karmaṇāṃ kṣaye (nimittaṃ)ānantaryamārgasaṃgṛhītaṃ
(karma)anāsravā ca bhāvanā || katamad niyatavipākaṃ karma
| paṃcānantaryakarmāṇi bhavanti niyatākuśalavipākāni | (tāni)dṛṣṭadharmavipākāni jātivipākāni
aparaparyāyavedanīyavipākāni vā bhavanti || sati hetupratyaye sati ca pudgale niyatavedanīyo
bhavati vipākaḥ | asati hetupratyaye asati ca pudgale na bhavati niyatavedanīyo vipākaḥ
| sarvasāsravakarmaṇāṃ hetukṛtānāṃ paripāke bhavati vipākalābhaḥ | ahetukṛtānāmaparipāke
na bhavati vipākalābhaḥ ||

7 | trividhāni karmāṇi | kāyakarma (dvidhā)vijñaptiravijñaptiśca | vākkarma (dvidhā)vijñaptiravijñaptiśca
| manaḥ karma vijñaptir (eva)||

8 | katamad vijñaptikarma | kāyavāgamanaḥkṛtaṃ (karma)| katamadavijñaptikarma | kāyavākkṛtaṃ
(karma)|| (pūrvacitta)paryavasāne jāyamāne cittāntare'paricyutaṃ tiṣṭhatyavijñaptirūpaṃ |
kuśalākuśalacittajaṃ bhavatyavijñaptirūpaṃ natvavyākṛtacittajaṃ | tatkasya hetoḥ | avyākṛta
cittasyātidurbalatvāt ||

9 | avyākṛtabhāvo dvividhaḥ | sanivṛtaḥ anivṛtaśca | saṃyojanāvṛtaḥ sanivṛtaḥ | anāvṛto'nivṛtaḥ
||

10 | katame sanivṛtāvyākṛtā dharmāḥ | kāmadhātau satkāyadṛṣṭiḥ antagrāhadṛṣṭiḥ tatsaṃprayuktā
avidyāsahabhuvo dharmāḥ | rūpārūpyadhātvoḥ sarvasaṃyojanāni rūpadhātukāyavākkarmāṇi | iti
sanivṛtāvyākṛtā dharmāḥ ||

11 | katame anivṛtāvyākṛtādharmāḥ | āsanaṃ śayanaṃ sthānaṃ caṃkramaṇaṃ śilpaṃ vipākadharmāḥ
nairmāṇikacittaṃ ākāśaṃ ajñānaṃ pratyayocchedaḥ | ityanivṛtāvyākṛtā dharmāḥ ||

12 | avijñaptistrividhā | anāsravā prathamā | samādhisaha (-jātā)dvitīyā | śīlasaṃvarastṛtīyā
|| katamadanāsravaśīlaṃ | samyagvāk samyakkarmāntaḥ samyagājīvaḥ || katamatsamādhisaha(jātaṃ)śīlaṃ
| dhyānalābhaḥ kāmākuśaladharmaparityāgaḥ || katamaḥ śīlasaṃvaraḥ | śīlasamādānakāle
sāsravakuśalakāyavākkarmāvāptiḥ || katamastrividhasaṃvaralābhaḥ | sarvamārgānāsravasaṃvarasiddhiḥ
sarvasamādhisaha(bhū)saṃvarasiddhiḥ samādattaśīlasya kāmadhātupudgalasya śīlasaṃvarasiddhiḥ
||

13 | gṛhītasaṃvarasya pudgalasya prathama jñaptikaraṇasamaye pratyutpannāvijñaptiśīlasiddhiḥ
| yāvadantaṃ na parihīyate tāvadasya atītāvijñapti siddhiḥ | dhyānāptapudgalasya sarvātītānāgatapratyutpannadhyānasaṃvara(jāvijñapti)siddhiḥ
| anāsravasaṃvarasyānāgatasarvāvijñaptisiddhiḥ
| mārgāpannasya pratyutpannāvijñaptisiddhiḥ | yāvadantaṃ na parihīyate tāvatsa pudgalo'tītasaṃvara(jāvijñapti)mān
bhavati ||

14 | gurupāpakaṃ kurvataḥ prāptirakuśalasya akuśalavijñaptyavijñaptyoḥ | agurupāpake prāptirakuśalāyā
vijñapternatvavijñapteḥ | akuśalacittanirodhe na prāptirvijñaptyavijñaptyoḥ | asaṃvarapudgalasya
pratyutpannākuśalāvijñaptiprāptiḥ | yāvadantaṃ na parihīyate tāvadasyātītākuśalāvijñaptiprāptiḥ
| gurukuśalaṃ kurvato vijñaptyavijñaptiprāptiḥ | agurukuśale vijñaptiprāptirna
tvavijñaptiprāptiḥ | kuśalacittanirodhe vijñaptyavijñaptyaprāptiḥ | madhyamapudgalasya
kṛte gurukuśale'kuśale ca kuśalākuśalavijñaptyavijñaptiprāptiḥ | agurukuśalākuśalaṃ
kurvato'sya prāptirvijñapternatvavijñapteḥ | kuśalākuśalacittanirodhe na prāptirvijñaptyavijñaptyoḥ
||

15 | rūpadhātukuśalacittalābhe dhyānasaṃvarasiddhiḥ | pratyudāvṛttacittasya na bhavati dhyānasaṃvarasiddhiḥ
| rūpadhātu kuśalacitteṣu saṃvaracittasaṃprayogaḥ vinā cakṣurvijñānaṃ śrotra
(vijñānaṃ)kāyavijñānaṃ śrutamayīprajñāṃ cyutikālikacittaṃ ca ||

16 | ṣaḍbhūmikānāsravacittabalenānāsravasaṃvarasiddhiḥ | katamāḥ ṣaḍbhūmayaḥ | asamāpattidhyānabhūmiḥ
prathamadhyānaṃ madhyamadhyānaṃ dvitīyadhyānaṃ tṛtīyadhyānaṃ caturthadhyānaṃ ca
| ṣaḍbhūmipratyudāvṛttacittasya nānāsravasaṃvarasiddhiḥ ||

17 | dvābhyāṃ vastubhyāmanāsravasaṃvarāt parihāṇirbhavati | pratyudāvṛtteśca (ṣaḍbhūmibhyaḥ)saṃprāpteśca
mārgaphalasya || dvābhyāṃ vastubhyāṃ parihīyate dhyānasaṃvarāt | pratyudāvartanācca
jīvitoparamācca || tribhirvastubhiḥ parihīṇo bhavati śīlasaṃvarāt | (tatra)prathamaṃ
(vastu)śīlabhaṃgaḥ | dvitīyaṃ śīlaparityāgaḥ | tṛtīyamakuśalamithyā (dṛṣṭy)utpādaḥ || dharmanirodhakāle
bhavati śīlasaṃvaracyutiriti kecidāhuḥ | na bhavati cyutirityāhurapare | vastutastu
na cyuti (riti naḥ siddhāntaḥ)|| catvāri vastūni yairasaṃvarāt parihāṇiḥ | prathamaṃ
śīlasamādānaṃ | dvitīyaṃ punarakaraṇaṃ | tṛtīyamekacittena tṛṣṇoparamaḥ | caturthaṃ kuśalarūpa
(dhātugatadhyāna)mārgaprāptiḥ | kathaṃ parihāṇiḥ (kuśalasaṃvarāt)| bhavati cetkuśalamūlocchedaḥ
| uparamaścedāyuṣaḥ | avaśeṣaścet kliṣṭacaitasikadharmāṇām ||

18 | kleśocchedakāle ucchedasya bhavati paṃcavidhaṃ phalaṃ | prathamaṃ vipākaphalaṃ | dvitīyamāśrayaphalaṃ
| tṛtīyamadhipatiphalaṃ | caturthaṃ kāyabalaphalaṃ | paṃcamaṃ vimokṣaphalaṃ
|| kuśalānāṃ sāsravānāṃ dharmāṇāṃ catvāri vā phalāni bhavanti paṃca vā phalāni | prabhavanti
kleśocchedāyeti paṃca phalāni | na prabhavanti kleśocchedāyeti catvāri phalāni vinā vimokṣaphalaṃ
|| akuśaladharmāṇāṃ bhavanti catvāri phalāni | sthāpayitvā vimokṣaphalaṃ | anāsravadharmāṇāṃ
catvāri vā phalāni bhavanti trīṇi vā phalāni | kleśocchede tu catvāri phalāni
vihāya vipākaphalaṃ | klaśocchedābhāve tu trīṇyeva phalāni vyapahāya vipākaphalaṃ vimokṣaphalaṃ
ca || avyākṛtadharmāṇāṃ trīṇi phalāni vipākaphalaṃ varjayitvā vimokṣaphalaṃ ca ||

19 | katamadvipākaphalaṃ | akuśaladharmeṇa kuśalasāsravadharmeṇa ca (yat)prāpyate (tad)vipākaphalaṃ
| katamadāśrayaphalaṃ | kuśalākuśalāvyākṛtadharmāṇāṃ nityācaraṇābhivṛddhahitādyāvatprāptirityāśrayaphalaṃ
| katamadadhipatiphalaṃ | kuśalānāṃ vā athākuśalānāṃ vā sahavedanīyānāṃ
yā bhavatyutkṛṣṭatamā (kuśalā vā akuśalā vā)vedanīyatā socyate'dhipatiphalaṃ | katamatkāyabalaphalaṃ
| kāyavyāpārakṛtakarmādikamucyate kāyabalaphalaṃ | katamadvimokṣaphalaṃ |
jñānena kleśanirodha ucyate vimokṣaphalam ||

20 | kuśalamūlamakuśalamūlamavyākṛtamūlaṃ ceti mūlaṃ trividhaṃ || kuśalamūlam alobhaḥ adveṣaḥ
amohaśca | iti trividhaṃ kuśalamūlaṃ || akuśalamūlaṃ lobhaḥ dveṣaḥ mohaśca || caturvidhamavyākṛtamūlaṃ
| avyākṛtaṃ rāgaḥ | avyākṛtā'vidyā | avyākṛtā dṛṣṭiḥ | avyākṛto mānaḥ ||

21 | trividhā dharmāḥ | kuśaladharmāḥ | akuśaladharmāḥ | avyākṛtadharmāśca || katame kuśaladharmāḥ
| kuśalāni kāyavākkarmāṇi | kuśalaṃ cittaṃ | (kuśalāḥ)cittasaṃprayuktā dharmāḥ cittaviprayuktāśca
saṃskārāḥ | pratisaṃkhyānirodhaḥ | iti kuśaladharmāḥ || katame'kuśalā dharmāḥ
| akuśalāni kāyavākkarmāṇi | akuśalaṃ cittaṃ | (akuśalāḥ)cittasaṃprayuktā dharmāḥ cittaviprayuktāśca
saṃskārāḥ | ityukuśaladharmāḥ || katame'vyākṛtadharmāḥ | avyākṛtāni kāyavākkarmāṇi
| avyākṛtaṃ cittaṃ | (avyākṛtāḥ)cittasaṃprayuktā dharmāḥ cittaviprayuktāśca saṃskārāḥ
| apratisaṃkhyānirodhaḥ | ityavyākṛtadharmāḥ ||

22 | madyapānaviratiḥ | dānaṃ | vedanā | gurukāraḥ | ityevamādi | iti kuśalakāyavākkarmasaṃgrahaḥ
|| madyapānaṃ | tāḍanaṃ | madamānaḥ | (a)gurukāraḥ | ityevamādi | ityakuśalakāyavākkarmasaṃgrahaḥ
|| iti daśakarma pathāḥ ||

23 | asaṃgṛhītāni kāmadhātukāyavākkarmāṇi kāmadhātucaturmahābhūtakṛtāni || evaṃ rūpadhātu (kāyavākkarmāṇi)||
anāsravāṇi kāyavākkarmāṇi katamaccaturmahābhūtakṛtāni | ṣaḍbhūyyāśrayāṇi
tadbhūmicaturmahābhūtavṛtāni | ārūpyadhātūpapattāvevaṃ mūlādhigāni anāsravāṇi kāyavākkarmāṇyapi
tadbhūmicaturmahābhūtakṛtāni ||

24 | tridhā jīvitoparamaḥ (=maraṇam)| āyuḥkṣayeṇa na puṇyakṣayeṇa | puṇyakṣayeṇa nāyuḥkṣayeṇa
| puṇyakṣayeṇa āyuḥkṣayeṇa ca ||

[ityabhidharmāmṛtaśāstre karmanirdeśo nāma caturtho binduḥ ||]

