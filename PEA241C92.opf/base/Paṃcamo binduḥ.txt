paṃcamo binduḥ

skandhāḥ dhātavaḥ āyatanāni ca

1| sarvasāsravadharmāścaturvastuheyāḥ | katamebhyaścatu (rvastubhyaḥ)| anityataḥ | anātmataḥ
| duḥkhataḥ | aśucitaśca || kleśā hyāsravāḥ | tatkasya hetoḥ | sarvopapattideśābhigamane
cittasya nairantaryeṇa sravatvena saṃsārapatanahetutvāducyante āsravāḥ || triṣu dhātuṣvaṣṭottaraśataṃ
kleśāḥ | aṣṭānavatibandhanāni | daśa saṃyojanāni | itīme kleśāḥ kutaḥ sthānātprabhavanti
| ucyate | sāsravadharmebhyaḥ | api cocyante upādānaskandhā iti kleśasthānamiti
ca | tato'tra dvividhāḥ paṃcaskandhāḥ sāsravā anāsravāśca | upādānaskandhāḥ sarve sāsravāḥ
||

2 | katamo rūpaskandhaḥ | sarvaṃ catumahābhūtakṛtaṃ dvādaśāyataneṣu vyapahāya mana āyatanaṃ
sarvāṇyanyānyāyatanāni dharmāyatanasaṃgṛhītamavijñaptirūpaṃ ceti rūpaskandhaḥ || rūpaskandho
dvividhaḥ | sanidarśano'nidarśanaśca | katamaḥ sanidarśanaḥ | ekamāyatanaṃ | rūpāyatanaṃ
| katamo'nidarśanaḥ | navāyatanāni dharmāyatanasaṃgṛhītamavijñaptirūpaṃ ca || rūpaṃ punastrividhaṃ
| sanidarśanaṃ sapratighaṃ | anidarśanaṃ sapratighaṃ ca | rūpāyatanaṃ sanidarśanaṃ
sapratighaṃ | anyāni navāyatanānyanidarśanāni sapratighāni | dharmāyatanamavijñaptirūpaṃ
cānidarśane apratighe || iti rūpaskandhaḥ ||

3 | katamo vedanāskandhaḥ | vedanā'nubhavaḥ ṣaḍvidhasparśajaḥ || dvividhā vedanā | kāyavedanā
manovedanā ca || trividhā vedanā | duḥkhā vedanā sukhāvedanā aduḥkhāsukhāvedanā ca || caturvidhā
vedanā | kāyavyākṛtā avyākṛtā manovyākṛtā avyākṛtā ca || paṃcavidhā vedanā | paṃca
vedanendriyāṇi | (sukhaṃ duḥkhaṃ saumanasyaṃ daurmanasyamupekṣā ca)|| ṣoḍhā vedanā | cakṣuḥsaṃsparśajā
vedanā śrotra ghrāṇa jihvā kāya manaḥsaṃsparśajā vedanā ca || aṣṭādaśavidhā
vedanā | cakṣurādyāḥ (ṣaḍvedanāḥ)sasukhasaumanasyāḥ (saduḥkhadaurmanasyāḥ)sopekṣāśca || ṣaṭtriṃśadvidhā
vedanā | aṣṭādaśavidhā vedanā kuśalā akuśalāca || aṣṭottaraśatavidhā vedanā
| atītānāgatapratyupannaiḥ pravibhaktāḥ ṣaṭtriṃśat || pratisattvaṃ kṣaṇe kṣaṇe samudyantyasaṃkhyeyā
vedanāḥ || iti vedanāskandhaḥ ||

4 | katamaḥ saṃjñāskandhaḥ | cittaṃ vividhaṃ pratītya sarvadharmāḥ saṃjñā | sā trividhā | parittā
| mahatī | (taditarā ca)| asaṃkhyeyabhedabhinnabāhyāyatanasaṃgrahapratyayena saṃjñāyate
iti saṃjñāskandhaḥ ||

5 | katamaḥ saṃskāraskandhaḥ | saṃskṛtadharmeṣu saṃskārāḥ saṃskurvanti vividhān dharmāniti saṃskāraskandhaḥ
|| sa dvividhaḥ | cittasaṃprayuktaḥ cittaviprayuktaśca || katamaścittasaṃprayuktaḥ
| cetanā sparśaḥ smṛtirityādayo dharmā iti cittasaṃprayuktaḥ || katamaścittaviprayuktaḥ
| prāptirāsaṃjñikaṃ nirodhasamāpattirityādiścittaviprayuktaḥ || iti saṃskāraskandhaḥ
||

6 | katamo vijñānaskaṃdhaḥ | nīlapītalohitādīndharmān vivinakti vijñānaṃ | vijñānaṃ hi ṣaḍvidhaṃ
| cakṣurvijñānaṃ śrotra ghrāṇa jihvā kāya manovijñānaṃ ca | katamaccakṣurvijñānaṃ | cakṣurindriyāśrayā
rūpaprajñaptirucyate cakṣurvijñānaṃ | evaṃ śrotraghrāṇajihvākāyendriyāśrayāḥ
śabdagandharasaspraṣṭavyaprajñaptayaḥ śrotraghrāṇajihvākāyavijñānāni | manaindriyāśrayā
dharmaprajñaptirucyate manovijñānaṃ || iti vijñānaskandhaḥ ||

7 | dvādaśāyatanāni | cakṣurāyatanaṃ śrotra ghrāṇa jihvā kāya mana āyatanaṃ | ityādhyātmikāni
ṣaḍāyatanāni | rūpa śabda gandha rasa spraṣṭavya dharmāyatanaṃ | iti bāhyāni ṣaḍāyatanāni
|| api ca cakṣurvijñānād yāvanmanovijñānaṃ (iti ṣaḍvijñānāni dvādaśāyataneḥ saha)saṃbhūya
aṣṭādaśa (dharmā bhavanti aṣṭādaśa dhātavaḥ)||

8 | upādāya catvāri mahābhūtāni (rūpa-)prasādakṛtaṃ rūpavijñānapratyaya ucyate cakṣuḥ | evaṃ
catvāri mahābhūtāni upādāya (rūpa)prasādakṛtāḥ śabdagandharasaspraṣṭavyavijñānapratyayāḥ
ucyante śrotraghrāṇajihvākāyāḥ ||

9 | sarvasya cakṣurvijñānasya viṣayo rūpaṃ dvādaśavidhaṃ | dīrghaṃ | hrasvaṃ | ālokaḥ | andhakāraḥ
| nīlaṃ | pītaṃ | lohitaṃ | avadātaṃ | sthūlasūkṣmarūpaṃ | nabhorūpaṃ | kāyavijñaptirūpaṃ
(=saṃsthānarūpaṃ)|| sarvasya śrotravijñānasya viṣayaḥ śabdaḥ | sattvasaṃkhyātaḥ śabdaḥ
asattvasaṃkhyātaḥ śabdaśca || sarvasya ghrāṇavijñānasya viṣayo gandhaḥ | surabhirasurabhiścetyādirgandhaḥ
|| sarvasya jihvāvijñānasya viṣayo rasaḥ | kaṣāyāmlalavaṇatiktamadhurādistrayaḥṣaṣṭividho
rasaḥ || sarvasya kāyavijñānasya viṣayaḥ spraṣṭavyaṃ | ślakṣṇalaghugurukharamṛduśītoṣṇavubhukṣāpipāsācaturmahābhūtādiḥ
|| sarvamanovijñānasya viṣayo dharmaḥ | tathāhi
sarvadharmāḥ ||

10 | paṃca vijñānāni na śaknuvanti vivektaṃ | manovijñānaṃ śaknoti vivektaṃ | cittaṃ mano vijñānamityanarthāntaraṃ
| niruktāvevāntaram ||

11 | indriyaviṣayavijñānasaṃnipātajaḥ sparśaḥ | sparśasahajā vedanādyāḥ | daśa mahābhūmikāḥ
daśakleśamahābhūmikāḥ daśa parittakleśabhūmikāḥ - ityete dharmā ekacittajā ekālaṃbanā ekakṣayā
ekotpādā ekanirodhāḥ | tathāhi | pradīpaprakāśoṣmāṇa ekotpādā ekāśrayā ekanirodhāḥ ||

12 | aṣṭādaśasu kati kuśalāḥ katyakuśalāḥ katyavyākṛtāḥ | aṣṭāvavyākṛtāḥ | daśa vyākhyāsyāmaḥ
| rūpaṃ śabdaḥ saptavijñānāni dharmaśca (iti daśa dhātavaḥ)kuśalā akuśalā avyākṛtāśca |

13 | katamat kuśalarūpaṃ | kuśala kāyavijñaptiḥ | katamadakuśalarūpaṃ | akuśalā kāyavijñaptiḥ
| katamadavyākṛtaṃ rūpaṃ | payitvā kuśalākuśalakāyavijñaptī sarvamanyadrūpamavyākṛtaṃ ||
evaṃ gocaraḥ śabdaḥ ||

14 | cakṣurvijñānaṃ bhavati kuśalamakuśalamavyākṛtaṃ | katamatkuśalaṃ | kuśalacittasaṃprayuktaṃ
cakṣurvijñānaṃ | katamadakuśalaṃ | akuśalacittasaṃprayuktaṃ cakṣurvijñānaṃ | katamadavyākṛtaṃ
| avyākṛtacittasaṃprayuktaṃ cakṣurvijñānaṃ || evaṃ śrotra ghrāṇajihvākāyamanovijñānāni
manaśca ||

15 | dharmaḥ kuśalo vā bhavatyakuśalo vā 'vyākṛto vā | katamaḥ kuśalaḥ | kuśalakāyavākkarmāṇi
kuśalāḥ vedanāsaṃjñāsaṃskāraskandhāḥ pratisaṃkhyānirodhaśca | katamo'kuśalaḥ | akuśalakāyavākkarmāṇi
akuśalā vedanāsaṃjñāsaṃskāraskandhāḥ || katamo'vyākṛtaḥ | avyākṛtavedanāsaṃjñāsaṃskāraskandhāḥ
ākāśānāntyāyatanam apratisaṃkhyānirodhaśca ||

16 | aṣṭādaśasu kati sāsravāḥ katyanāsravāḥ | paṃcadaśa sāsravāḥ || trīn vyakhyāsyāmaḥ ||

17 | katame trayaḥ | manaḥ | dharmaḥ | manovijñānaṃ ca | sāsravacittasaṃprayuktaṃ manaḥ sāsravaṃ
| anāsravacittasaṃprayuktaṃ mano'nāsravaṃ || manovijñānamapi tathā ||

18 | sāsravakāyavākkarmāṇi sāsravā vedanāsaṃjñāsaṃskāraskandhā iti sāsravo dharmaḥ | anāsravakāyavākkarmāṇi
anāsravā vedanāsaṃjñāsaṃskāraskandhā asaṃskṛtadharmāścetyanāsravo dharmaḥ
||

19 | aṣṭādaśasu kati kāmadhātupratisaṃyuktāḥ | kati rūpadhātupratisaṃyuktāḥ | katyārūpyadhātupratisaṃyuktāḥ
| katyapratisaṃyuktāḥ | catvāraḥ kāmadhātupratisaṃyuktāḥ | gandhaḥ | rasaḥ
| ghrāṇavijñānaṃ | jihvāvijñānaṃ | kavalīkārāhārasthānatvāt || caturdaśa vyākhyāsyāmaḥ ||
cakṣuḥ kāmadhātupratisaṃyuktaṃ | katamatkāmadhātupratisaṃyuktaṃ | kāmadhātupratisaṃyuktacaturmahābhūtakṛtaṃ
|| evaṃ śrotraghrāṇajihvākāyarūpaśabdaspraṣṭavyāni kāmadhātupratisaṃyuktāni
kāmadhātupratisaṃyuktacaturmahābhūtakṛtāni ||

20 | katame rūpadhātupratisaṃyuktāḥ | cakṣuḥ rūpadhātupratisaṃyuktaṃ rūpadhātupratisaṃyuktacaturmahābhūtakṛtaṃ
|| evaṃ śrotraghrāṇajihvākāyarūpaśabdaspraṣṭavyāni rūpadhātupratisaṃyuktāni
rūpadhātupratisaṃyuktacaturmahābhūtakṛtāni ||

21 | cakṣurvijñānaṃ kāmadhātupratisaṃyuktaṃ | katamatkāmadhātupratisaṃyuktaṃ | kāmadhātucittasaṃyuktaṃ
cakṣurvijñānaṃ || śrotrakāyavijñāne api tathā || katamadrūpadhātu pratisaṃyuktaṃ
| rūpadhātucittasaṃprayuktaṃ cakṣurvijñānaṃ || śrotrakāy(avijñāne)api tathā ||

22 | manaḥ kāmadhātupratisaṃyuktaṃ | rūpārūpyadhātupratisaṃyuktaṃ | apratisaṃyuktaṃ vā bhavati
| katamatkāmadhātupratisaṃyuktaṃ | kāmadhātucittasaṃprayuktaṃ manaḥ | katamadrūpadhātupratisaṃyuktaṃ
| rūpadhātucittasaṃprayuktaṃ manaḥ | katamadārūpyadhātupratisaṃyuktaṃ | ārūpyadhātucittasaṃprayuktaṃ
manaḥ | katamadapratisaṃyuktaṃ | anāsravacittasaṃprayuktaṃ manaḥ
| manovijñānamapi tathā ||

23 | dharmaḥ kāmadhātupratisaṃyuktaḥ | rūpārūpyadhātupratisaṃyuktaḥ | apratisaṃyukto vā bhavati
| (katamaḥ kāmadhātupratisaṃyuktaḥ)| kāmadhātupratisaṃyuktakāyavākkarmāṇi (kāmadhātupratisaṃyuktāḥ)vedanāsaṃjñāsaṃskāraskandhāśceti
kāmadhātupratisaṃyukto dharmaḥ || katamo rūpadhātupratisaṃyukto
(dharmaḥ)| rūpadhātupratisaṃyuktakāyavākkarmāṇi (rūpadhātupratisaṃyuktāḥ)vedanāsaṃjñāsaṃskāraskandhāśceti
rūpadhātupratisaṃyukto dharmaḥ || katama ārūpyadhātupratisaṃyuktaḥ
| ārūpyadhātu (pratisaṃyukta)- vedanāsaṃjñāsaṃskāraskandhāḥ - ityārūpyadhātupratisaṃyukto
dharmaḥ || katamo'pratisaṃyuktaḥ | anāsravakāyavākkarmāṇi anāsravā vedanāsaṃjñāsaṃskāraskandhāḥ
- ityapratisaṃyukto dharmaḥ ||

24 | aṣṭādaśasu katyadhyātmāyatanasaṃgṛhītāni | kati bāhyāyatanasaṃgṛhītāni || dvādaśādhyātmāyatanasaṃgṛhītāni
| cakṣuḥ śrotraṃ ghrāṇaṃ jihvā kāyaḥ manaḥ cakṣurvijñānaṃ śrotra ghrāṇa
jihvā kāya manovijñānaṃ || ṣaḍ bāhyāyatanasaṃgṛhītāni | rūpaṃ śabdaḥ gandhaḥ rasaḥ spraṣṭavyaṃ
dharmāḥ ||

25 | (aṣṭādaśasu)kati savitarkāḥ savicārāḥ | kati savitarkā avicārāḥ | katyavitarkā avicārāḥ
|| daśa avitarkā avicārāḥ | paṃcendriyāṇi paṃca viṣayāśca || paṃca vijñānāni savitarka(sa)vicārāṇi
|| trīn vyākhyāsyāmaḥ || manaḥ savitarkaṃ savicāraṃ vā savitarkamavicāraṃ vā avitarkamavicāraṃ
vā | katamatsavitarkaṃ savicāraṃ | kāmadhātu (-cittaṃ)ādidhyāna (-cittaṃ)bhavati
savitarkaṃ savicāraṃ | madhyamadhyāna (cittaṃ)bhavati savitarkamavicāraṃ | caramabhūmikaṃ
bhavatyavitarkamavicāraṃ || manobijñānamapi tathā || kāyavākkarmāṇi sarve viprayuktāḥ
saṃskārāḥ asaṃskṛtaṃ cetyete dharmā avitarkā avicārāḥ | anye'vaśiṣṭā manovat ||

26 | (aṣṭādaśasu)kati sālaṃbanāḥ | katyanālaṃbanāḥ || sapta cittāni sālaṃbanāni | tatkasya hetoḥ
| svaviṣayālaṃbanatvāt || daśa anālaṃbanāḥ | paṃcendriyāṇi paṃca viṣayāśca || dharmaṃ
vyākhyāsyāmaḥ || kāyavākkarmāṇi sarve cittaviprayuktāḥ saṃskārāḥ asaṃskṛtaṃ ceti anālaṃbanā
dharmāḥ | tadanye sālaṃbanāḥ ||

27 | aṣṭādaśasu katyupāttāḥ | kati niranupāttāḥ || nava (upattānupāttabhedena dvividhāḥ)| indriyeṇa
saha pratyutpannā upāttāḥ | cittacaitasikadharmāṇāṃ sahabhāvāt | atītā anāgatā niranupāttāḥ
| cittacaitasikadharmāṇāmasahabhāvāt || śabda saptavijñānāni dharmaśceti nava anupāttāḥ
| cittacaitasikadharmāṇāmasahabhāvāt ||

28 | aṣṭādaśasu kati saṃskṛtāḥ | katyasaṃskṛtāḥ || saptadaśa saṃskṛtāḥ | dharmā vyākhyāsyamānāḥ
saṃskṛtā va bhavanti | asaṃkṛtā vā || katame saṃskṛtāḥ | kāyavākkarmāṇi vedanāsaṃjñāsaṃskāraskandhā
iti saṃskṛta(dharmāḥ)|| pratisaṃkhyānirodhaḥ apratisaṃkhyānirodhaḥ ākāśaṃ cetyasaṃskṛta
(dharmāḥ)||

[ityabhidharmāmṛtaśāstre skandhāyatanadhātunirdeśo nāma paṃcamo binduḥ ||]

